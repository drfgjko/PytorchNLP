汉包六合网英豪，一个冥鸿惜羽毛。世祖功臣三十二，云台何似钓台高。
日转蓬窗影渐移，罗浮旧隐到多时。瀛洲伴侣无消息，风撼岩前紫桂枝。
胡马秋肥塞草黄，弯弧直拟犯渔阳。归鞭却避弓闾水，知是嫖姚旧战场。
征轮偷暇款琳宫，洞水浮花二月中。尘虑坐清归意懒，涣襟高咏紫霄风。
相别而今又半年，不知谁共对谈禅。一般秀色湘山里，汝自匡徒我自眠。
平生宗释复宗儒，竭虑研精四体枯。莫待归全寂无语，始知诸法本来无。
萧萧墓后千竿竹，鬰鬰坟前一树松。此处不须兄弟哭，自然相对起悲风。
莫谈生灭与无生，谩把心神与物争。陶器一藏松树下，绿苔芳草任纵横。
湖波冷淡绝纤尘，满目云山是四邻。一径草深人不到，竹床蒲扇养天真。
看云静放支公鹤，临水闲观惠子鱼。窗下寂寥何所有，竺乾经卷仲尼书。
闲庭庭畔植梧桐，上有新蝉噪晚风。咽咽清音正堪听，无端惊断彼儿童。
移得烟溪竹数竿，闲庭栽处绿阴寒。虚心高节真堪爱，不放常人暂入看。
凤为时瑞世传名，及现郊村众尽惊。唤作怪禽宜弹杀，始知流俗重虚声。
直木风摧秋败兰，闲观庭际可长叹。屈原溺水伍员死，孤洁由来独立难。
尼父立言敦礼乐，能仁垂训励慈悲。堪嗟世路营营者，狡佞贪残都不知。
不省浮生大患身，谄求终日走红尘。一朝死至名初没，满屋黄金属别人。
猛虎磨牙踞荫林，幽幽一路晚烟深。行行君子休疑惧，此物由来食兽心。
留心俭让唐虞道，恣意贪求桀跖徒。闲坐思量茆屋下，夜深秋月照平湖。
兰在深林亦自馨，岂因风雨阻鸡鸣。由来君子须谋道，不为时人有重轻。
白犬宵行似有情，为防暴客到天明。近来守御无功绩，不吠人形只吠声。
伯阳道德释迦心，夫子文章尽可寻。饱食暖衣都不顾，可怜容易过光阴。
雪晴山院景堪跻，玉树琼楼照碧溪。日暮忽惊销烁尽，百年豪富事还齐。
月照闲轩亏复盈，吉凶消长势相倾。须知人事同天道，宠辱由来尽可惊。
草堂闲坐念编民，多尚浮虚少尚真。礼让不修难致福，唯知烧纸祭淫神。
阴阳家说惑常民，孝道从兹尽失伦。庐墓三年谁肯也，竞谈冈势益生人。
福善祸淫言可信，吉凶由己语堪陈。乖仁背义都无耻，只记临行拣日辰。
静思尘世事茫茫，策杖闲吟出草堂。欲哈浮生那远觅，芭蕉昨夜已经霜。
凿得新泉古砌头，煮茶滋味异常流。夜来闲看澄明性，天上无云月正秋。
龙盘虎踞景堪寻，王气消亡信祸淫。结绮临春何处是，数声啼鸟暮烟深。
路歧南北与东西，𥩟立迟迟惜解携。忍向离亭折杨柳，晚花零落杜鹃啼。
风撼芙蕖入座香，水轩闲坐趣何长。相怀不是人间景，隔岸归禽噪晚凉。
清带月华涵竹户，冷澄秋色照禅衣。滔滔润物知多少，极目寒波瀁落晖。
祖意曾明万事闲，谁云方外与人间。卷衣江上秋来别，处处禅心朵朵山。
登山伐樵柯忽折，临井汲泉绠仍绝。音信不来无处说，朔风飘飘满天雪。
冷照碧潭闲不极，静当青汉影弥分。卷舒终合为霖雨，不向阳台惑楚君。
夷甫不言非尔类，鲁襃为论偶同名。秋来自满虚闲地，不用良工鼓铸成。
求多未必增贪竞，委积唯堪贳寂寥。颜子黔娄旧居畔，乱铺平地伴逍遥。
𬬻冶只应凭陋巷，富饶应不是豪家。晚来雨歇茆堂外，散在闲庭买落花。
讲退时时学苦吟，人间声利已无心。水边占得清闲景，雨霁遥峰夜月深。
不惑年犹欠四年，道情高趣耻前贤。清风明月知多少，漫学庐山种白莲。
万缘难系自由身，道性何妨学世人。拟向东山赠离别，长堤杨柳未成春。
移去群花种此君，满庭寒翠更无尘。暑天闲绕烦襟尽，犹有清风借四邻。
金锡孤携问去程，萋萋原草暮烟平。六朝旧迹秦淮畔，应感兴亡听水声。
独下层峦景物秋，依依云木似相留。孤舟晓泛平波去，更为青山一转头。
忆得凉宵宿上方，静吟闲话趣何长。别来音信无由寄，目断遥天雁一行。
数峰残雪对闲门，世态悠悠莫可论。静室禅余忽相忆，划灰孤坐到黄昏。
松竹森森独掩扉，尘中谁复爱忘机。苍苔满砌无人到，犹感幽禽夜夜归。
偶来溪上纵闲吟，泉石深藏便有心。莫拟他年访幽迹，白云青嶂更难寻。
月下猿声水畔山，卧听吟望只宜闲。柴门不掩无来客，时有精灵暂往还。
世路驱驱又白头，争如闲卧绝他求。门前荒陇依依在，碑折松枯尽列侯。
禅外相怀雪乍晴，音书早晚到柴扃。残阳独倚危楼望，极目山光数点青。
水边闲卧万缘休，言欲无瑕行欲修。草屋衡门任穷困，屠龙终自胜屠牛。
湖光淡淡涵幽户，苔色依依满破廊。寂寞便同夫子庙，更无流俗入焚香。
白傅湖西玛瑙坡，轩窗萧洒瀁烟波。讲余终日焚香坐，毁誉荣枯奈我何。
穷居已蹑黔娄迹，孤岛徒称玛瑙坡。糗饭蔾羹且闲乐，更无车马暂经过。
所栖幽致异人寰，野艇秋归碧浪间。残日淡烟凝望处，参差楼阁认孤山。
烟波云木映闲扉，养病深栖是所宜。便欲上生寻内院，却因泉石住多时。
虚堂入夏讲残经，不击钟声击鼓声。林下唯君问幽趣，纪阳仪式近方成。
支遁放君真有意，卫公怜汝太无端。司晨守御那堪用，殷顶霜毛祇好看。
昭君停车泪暂止，为把功名奏天子。静得胡尘跗妾身，汉家文武合羞死。
画堂升降子孙扶，白髪毵毵胆尚麤。不省时清身已老，逢人犹说斩单于。
威声飞数岂能过，号令雄师剑始磨。雪搅长空马僵立，偷营今夜度胶河。
百战依前勇气成，穷边深入耀精兵。穹庐烧尽龙庭破，却上燕然更勒铭。
隐之曾饮肯为非，今古泓澄照翠微。自是贪夫性贪贿，便将泉水作因依。
曾闻叩马犯君颜，万古清风满世间。若使干戈为揖让，夷齐终不死空山。
拨乱方争汗马功，贤才谁肯守穷空。严光亦是夷齐类，垂钓碧溪敦让风。
虞芮怀惭观礼让，闲田从此草长生。而今虽是文王化，难遣贪夫两不争。
孟轲荀况与杨雄，代异言殊道一同。夫子文章天未丧，又于隋世产王通。
夫子删来三百章，箴规明白佐时王。近来吟咏唯风月，谤木诗官事久亡。
唐祚将亡王泽枯，四明归隐泣穷涂。而今若撰才名志，更有闲僧得入无。
属兴纵横乍可惊，翻疑风俗妄传声。如今至究在何处，不出为人平不平。
禅心喧挠被诗魔，月冷风清奈尔何。一夜欲降降不得，纷纷徒属更来多。
结蒲为扇状何奇，助我淳风世罕知。林下静摇来客笑，竹床茆屋恰相宜。
去年相访宿吾庐，露滴苍苔夜话迟。湖水晚来清不极，今秋又是月圆时。
山厨灶上苔痕碧，斋盂生尘无粒食。可怜雀鼠未知贫，穿屋穿墉不暂息。
林间病卧懒逢迎，相识何人最惬情。唯有简公闲且僻，寂寥翻被俗流轻。
姑苏台畔树含秋，蝉噪西风雨乍收。闲笑闲吟忽归去，月明何处宿孤舟。
洞房秋晚更思君，宝瑟慵弹日又曛。雁过长空书不到，满庭黄叶落纷纷。
寄我山茶号雨前，斋余闲试仆夫泉。睡魔遣得虽相感，翻引诗魔来眼前。
频年战胜恃雄强，历数分明在彼苍。堪笑范增无异识，不能令主事高皇。
发叹虞姬势已穷，乌江此夕丧英雄。当时若也知天命，佐汉应居第一功。
雨杀炎光变秋色，清凉顿在草堂中。幽人一夜坐不睡，月照闲阶露洒空。
智者真宗谈一性，相传六世至荆溪。高挥彩笔示深趣，来学无穷俱破迷。
清风遗句满人间，灭后天台迹更闲。碑折塔摧人不顾，不堪冥目想空山。
祖师坟塔在天台，雨坏风摧事可哀。香火无人空有迹，夜深明月照苍苔。
天台深隐许谁同，扰扰浮世万事空。终约携瓶访师去，水边松下啸清风。
纵欲劳民殊未已，阿房望夷相次起。后来风俗昧其由，妄说秦皇能役鬼。
秦焚汉杂道何孤，荡荡皇风岂易图。空有法言为世范，不知来者肯行无。
灵骨未藏三十载，我来收得葬孤山。此中起塔不在大，已有高名垂世间。
平湖日炙沸如煮，庭树色干鸟渴死。何人万里驱征军，红尘涨天方入市。
土蚀菱花有微窍，悬向秋堂光照耀。写出人人妍丑姿，西施始免嫫母笑。
冷碧终南插太虚，纻麻兰若旧闲居。波离灭后无人继，萧索西风叶满渠。
泡幻吾身元是妄，丹青汝影岂为真。吾身汝影俱无实，相伴茆堂作两人。
冻撮闲庭土皆裂，风号门外人来绝。可怜万事不干身，凭栏且看千峰雪。
对食须思稼穑劳，为僧安用事雄豪。剃头本意求成佛，不为斋筵坐位高。
微虫禀质有清光，踪迹难令暗室藏。车胤死来人堕学，秋庭终夜恣飞翔。
嗷嗷旅雁满寒塘，闲坐归舟带夕阳。一一似能遵礼教，等闲惊起便成行。
平湖渺渺澄寒水，孤舟静泛清光里。却惭未是狎鸥人，处处凫鹥尽惊起。
异菓供飡金锁缠，侯门虽贵性非便。夜啼只忆巴江畔，霜木千株冷倚天。
放汝孤猿任自由，万山云树正含秋。不知今夜啼明月，又使何人泪暗流。
秋水澄澄树绝风，冰轮苒苒上遥空。闲思今夜供吟景，冷色清光几处同。
寒光皎皎映平湖，水色天形两不殊。学道未能同罔象，也于深处见圆珠。
闲庭树树菓垂霜，听法犹怜入草堂。异类岂能知礼节，每来相对坐禅床。
魏阙林泉趣本同，随缘来往兴何穷。闲宵访我茆堂宿，湖水无波月照空。
春晴残日照平川，老幼相携古岸边。富贵在天谁肯信，临流争放送穷舟。
非非是是正人伦，月夜花朝几损神。薄俗不知惩劝旨，翻嫌罗隐一生嗔。
花开花落尽由风，数日荣衰事不同。庭下晚来犹可玩，绿苔芳草缀残红。
九月风高未授衣，灯前轧轧夜鸣机。困来不觉支颐睡，鼠啮丝头四散飞。
年过不惑便衰残，消息浮生万事闲。惭愧眼前无俗物，举头终日见云山。
慧远风流庐岳隐，支公高尚沃洲栖。闲思石壁堪长往，拟蹑浮云上石梯。
移花来种草堂前，红紫纷纭间淡烟。莫叹朝开还暮落，人生荣辱事皆然。
前年送君空江上，张帆正值西风起。今日西风君未归，茫茫只见空江水。
傍砌疏篁手自栽，数竿苍翠胜花开。今宵窗下更深睡，应送寒声枕上来。
复古还淳元结文，可怜杨浚独知君。当时自号为聱叟，立事垂言信不群。
明开暗合似知时，用舍行藏诫在兹。绿叶红葩古墙畔，风光羞杀石楠枝。
犬吠衡门宿雾消，草堂风冷竹萧萧。若非故友怜衰病，谁肯凌晨访寂寥。
瑞应阴符尽索看，封题欲寄意盘桓。自惭才识非通敏，不得同归得异端。
林下羸羸一病躯，四旬欹枕减肌肤。闲来试照秋泉看，金镀形容雪染须。
紫府青田任性游，一声清唳万山秋。仙材况有千年寿，鹿犬凡鸡岂合俦。
身有素斑文既备，顶峨双角武仍全。我兼文武为时瑞，汝但白身空有年。
雪毳文毛虚有表，防奸御御且无功。中宵谁解频频吠，庭皎秋蟾树褭风。
三个因何各自强，竞夸己德掩他长。冥冥风雨茆堂闭，至竟谁先报晓光。
天府鞠囚三节日，霜台待漏五更时。薰风一觉清凉睡，莫问浮名高与卑。
百货随潮船入市，万家沽酒市垂帘。苍烟巷陌青榕老，白露园林紫蔗甜。
等闲田地多栽竹，是处人家爱读书。饮宴直尝千户酒，盘餐唯候两潮鱼。
桤木惭桑低别壤，芋苗护稻远分行。上书莫道便他郡，学稼终宜老故乡。
拨开瑟瑟青萝帐，寻得磷磷白石梯。更入云霞最深处，忘机数日遂幽栖。
碧玉莫遮千嶂石，黄金难买一溪云。歌钟沸地徒夸盛，争似松风竟夕闻。
妙笔王维图莫就，多才康乐咏难穷。楼台一簇出云杪，激雪浪生寒涧风。
圣君宠厚龙头选，慈母恩深白髪垂。君宠母恩俱未报，酒如为患悔何追。
锦标夺得曾相继，金鼎调时亦荐更。并上儿童君再见，会稽章绂我偏荣。
雪压乔林冻欲摧，始知天意欲春回。雪中未问和羹事，且向百花头上开。
籍其声名喧魏阙，幽奇风物指吴乡。上饶此去逾千里，莫惜临岐酒满觞。
百粤封疆桂岭崇，□□□□□□□。十城县弩争趋府，五管侯圭尽偃风。
千层怀玉对轩窗，池上新亭号玉光。祇此便堪为吏隐，神仙官职水云乡。
凌江清浅绕城流，庾岭南边第一州。惟有梅花传远信，祇凭萱草缓离忧。
祇见万山连瘴海，不知何处是长安。百蛮梯尽来重译，千古轮摧恨七盘。
石上曾经转钵盂，石边南北路崎岖。行人见石空嗟叹，还识西来意也无。
凿破苍苔涨作池，芰荷分得绿参差。晓开一朵烟波上，似画真妃出浴时。
翠盖佳人临水立，檀粉不匀香汗湿。一阵风来碧浪翻，珍珠零落难收拾。
芙蓉照水弄娇斜，白白红红各一家。近日新花出新巧，一枝能著两般花。
四明山水饶灵粹，唐有希韩敻出伦。又见贤侯光乃祖，暂还仁里庇斯民。
仇池行馆最清虚，按部由兹得柅车。对竹祇宜思穴凤，临流不可见渊鱼。
狂僧草圣继张颠，卷后兼题大历年。堪与儒门为至宝，武功家世久相传。
冯亭献地豹言非，秦间廉颇又不疑。四十万兵降死后，浑输括母一先知。
万古神山入盛谈，而今真得对晴岚。禅门邂逅能留客，茶泛磁瓯酒欲酣。
灯心刺著石人脚，火急去请周医博。路逢庞公相借问，六月日头干晒却。
旋收黄叶烧青烟，竹榻和衣斗夜眠。粥后放参三下鼓，孰能更话祖师禅。
太平天子束戈矛，惟许青旗在酒楼。我有百瓢元帅量，使君酣战客中愁。
秋入西山爽气生，烦襟涤尽渐神清。尘埃不到窗扉静，坐听幽林一鸟鸣。
镵崖刻石成大像，谁道老僧多伎俩。虽云百尺最高高，应有游人到头上。
西京千古帝王宫，无限名园水竹中。来恨不逢桃李日，满城红树正秋风。
严粧应在绣闺中，似鬭春芳拆晓风。试问夭桃临碧沼，何如艳质对青铜。
诗笔知名曾苦刻，文章多难久飘流。睢阳纵酒黄金尽，提剑东方暂一游。
池馆早来瓦砾存，路傍看取故侯园。身前便作荒凉计，祗树芳菲不树恩。
灯前清泪落衣间，守岁分为客是闲。老母今春年七十，寿觞争忍对慈颜。
野水岸边逢草歇，平林烟畔逐花行。雨晴南陌尘埃洗，倍觉风光夺眼明。
水曲临幽独杖藜，郫筒香入乱花携。轻肥不得寻春意，动要笙歌逐马蹄。
名园虽是属侯家，任客闲游到日斜。富贵位高无暇出，生人空看折来花。
闲登朱亥游侠墓，却望梁王歌吹台。台上墓边芳草绿，游人心事立徘徊。
君王未到玉津游，万树红芳相倚愁。金锁不开春寂寂，落花飞出粉墙头。
台前流水眼波明，台上闲云鬓叶轻。莫把姑苏远相比，不曾亡国只倾城。
女郎名字本风流，好与州人作胜游。倘使此台呼丑女，汝阴城里一荒丘。
痛饮方期数百杯，寻芳何事又空回。花愁酒困春无著，却讶野僧萧寺来。
兰薫麝浥轻绡帕，略许携持又索还。题破白云深有意，要传消息到巫山。
从来崖贬断还期，闻徙警雷众共疑。却讶有虞刑政错，四凶何事不量移。
贺家湖上天花寺，一一轩窗向水开。不用闭门防俗客，爱闲能有几人来。
贺监湖边山斗高，水轩水坞频抽毫。吟余清兴杳无际，揭蓬听雨登渔舠。
云门雪窦阻清赏，怳然目想心如遗。前溪后溪月上处，千山万山花发时。
飘然吟魄到鳌山，好句空疏水石间。眼界清虚心不息，浮生能有几人闲。
异香秾艳厌群葩，何事栽培近海涯。开向东风应有恨，凭谁移入五侯家。
老读文书兴易阑，须知养病不如闲。竹床瓦枕虚堂上，卧见江南雨后山。
净名庵下灵岩路，峻壁层崖倚半空。我爱老僧年八十，一生长住翠微中。
清波环绕地无尘，榜署嘉名得意新。若问经纶康济术，亭中兼有钓璜人。
翠筠织簟寄禅斋，半夜秋从枕底来。若也此时人问道，凉天卷却暑天开。
冷于陂水淡于秋，远陌初穷见渡头。犹赖丹青无处画，画成应遣一生愁。
三三九九八十一，一一观风随召出。千古有谁同共知，一毛师子众毛毕。
晓天云静浓霜白，千峰万峰锁寒色。骊龙失珠知不知，无限平人遭点额。
大雄孤顶曾遐举，偏索诸方谁敢拒。乳窦峰前捋虎须，再得完全又归去。
古策风高瓶浪阔，春云片段分清绝。金盆后夜孤顶寒，去去谁同落残月。
栴檀叶落雨初歇，天外风清亦何别。后夜莲城溪月寒，孤光谁共倚寥泬。
陜府鐡牛却知有，春秋几几成过咎。一身还作二如来，黑白不分辨香臭。
霜竹凝寒携九节，铜瓶浪锁千溪月。天上人间不自知，行行谁共分清绝。
岩桂风清香露滴，定起高秋映虚碧。断云不是归帝乡，飞落人间有谁识。
对扬殊特本同参，谁自辽空强指南。今古不存师弟子，一轮秋月印寒潭。
潦倒云门泛鐡舷，江南江北竞头看。可怜无限垂钩者，随例茫茫失钓竿。
一叶飘空便见秋，法身须透閙啾啾。明年更有新条在，恼乱春风卒未休。
六合茫茫竞不知，灵山经夏是便宜。虚堂夜静无余事，留得禅僧立片时。
清光欹月不相饶，堆积虚庭卒未消。为瑞为祥也难得，不知谁解立齐腰。
把断重津过者艰，擎扠须信髑髅干。藿山到后知端的，同死同生未足观。
竿木随身老作家，逢场作戏更难加。谩人谩我无人会，水长船高眼里沙。
本无迷悟数如麻，独许灵云是作家。借问偏参诸祖客，不知何处见桃花。
义列缘生笑未闻，孰呈布鼓向雷门。金刚鐡券诸方问，报道三千海岳昏。
玉转珠回祖佛言，精通犹是污心田。老卢只解长春米，何得黄梅万古传。
霏霏梅雨洒危层，五月山房冷似冰。莫谓乾坤乖大信，未明心地是炎蒸。
雨过云凝晓半开，数峰如画碧崔嵬。空生不解岩中坐，惹得天花动地来。
牛头峰顶锁重云，独坐寥寥寄此身。百鸟不来春又过，不知谁是到庵人。
图画当年爱洞庭，波心七十二峰青。如今高卧思前事，添得卢公倚石屏。
踞地盘空势未休，爪牙何必竞时流。天教生在千峰上，不得云擎也出头。
居士门高谒未期，闲隈岩石且相宜。太湖三万六千顷，月在清波说向谁。
休向千峰过好时，白云高卧趣还卑。涂中无限未归客，不待相依更待谁。
七百甲子老禅和，安贴家邦苦是他。人问西来指庭柏，却令天下动干戈。
千圣灵机不易亲，龙生龙子莫因循。赵州夺得连城璧，秦主相如总丧身。
太古清音发指端，月当松顶夜堂寒。悲风流水多呜咽，不聼希声不用弹。
帆挂澄江雨霁时，绿铺春岸草离离。定乾坤句轻相送，逢著知音举向伊。
孤云徒自类行踪，高指金华思不穷。日暮轻帆映秋色，沙禽啼断一江风。
婺溪烟景称生涯，轻泛兰舟意未賖。八咏清风好相继，碧云流水是诗家。
太白峰前旧隐基，杉松寒翠滴无时。经年抛却又归去，再聼岩猿祇自知。
选佛选官应在我，难兄难弟不唯他。汀花岸草芳菲日，远远清风争奈何。
春风吹断海山云，别夜寥寥绝四邻。月在石桥更无月，不知谁是月边人。
本是钓鱼船上客，偶除须髪著袈裟。祖佛位中留不得，夜来依旧宿芦花。
拾翠寻芳烈夜灯，芦芽穿膝笑无能。飞泉泠淡与谁聼，空落断崖千万层。
路岐长草带青青，云片相兼野思生。多谢春风莫吹散，等闲为盖赠君行。
莎萝雨滴苍苔痕，前峰后峰啼断猿。携筇别我下层翠，何处静敲仁者门。
古松吟遶石磷磷，汤惠休辞岂易闻。红叶写成藏不得，暮风吹断碧溪云。
飞泉列岫压穷野，冷碧寒青光鬭射。片云片石何太高，为谁留在长松下。
山万重兮水万枝，堆青流碧冷便宜。筭来免得生遥恨，不在诗情在祖师。
露冕民谣物物成，江山千里古风清。曹溪客是无机者，日在深云听颂声。
苍苍德也亦如斯，政化全归副倚毗。十万人家写春色，不知谁解立生祠。
千尺岩泉喷冷声，草堂云淡竹风清。蒲团时倚无他事，永日寥寥谢太平。
萝龛藓室狎猿猱，忽捧纶言挂紫袍。恩大不知何以报，五云天上望空劳。
故国休言万里程，为官为释且分明。道存不必曾倾盖，俱有清风匝地生。
虎角深藏不待时，全机曾许雪林知。如今百越拈来也，草偃风行是信旗。
千峰影里叶初凋，极望还将慰寂寥。也谓毫端不相隔，秋云秋水奈遥遥。
白苹汀是旧家乡，归兴兰舟泛渺茫。日暮沙禽啼欲断，不知谁在碧云房。
文柄谁持合自持，忧民风槩乍清羸。禅林草药如为效，愿见皇家急诏时。
圣君鸿业在扶持，日角龙章固不羸。摛藻玉堂归未晚，百花开赴御筵时。
六月干江水似秋，片帆高挂岸云收。行行莫谓朝天阙，况倚文星在巨舟。
溪山春色映云袍，爱住隍城意转高。翻笑忘机自安者，不能垂手入尘劳。
红芍药边方舞蝶，碧梧桐里正啼莺。离亭不折依依柳，况有春山送又迎。
祖域高亲日未央，家林归去意何长。旧交不识初相见，曾振沧溟夺夜光。
石桥云瀑冷相侵，藓径萝龛入更深。却羡搘筇远归去，半千尊者是知音。
百越江山冠九州，如屏还愧谩相褒。惠休此去多吟赏，嬴得清风价转高。
乘兴飞帆别翠峰，水光春静冷涵空。到人若问曹溪意，祇报卢能在下风。
禅石飞流溅碧莎，利生还喜下云坡。途中若立三千客，剔起眉毛不在多。
栴檀林里振金毛，四顾清风拂几遭。曾许全威作云雨，不知何处是尘劳。
云衣轻拂下层峦，松桧生风触袖寒。谁问亲游乳峰意，百千年后与谁看。
碧岫层层列杳冥，涟漪环遶贲寒青。韬藏未识古君子，空仰嘉声过洞庭。
五色祥麟白月轮，乘时应不念离群。松根石上未归日，谁看暮山飞断云。
远远飞来一幅书，愈风诚重复何如。相逢相见未期日，目断千山插太虚。
曾来芳树几回飞，烟霭初晴又见伊。巧语向人莫相笑，知音知后更谁知。
舶主船中寄惠持，云霞无迹共依依。海山见说多嘉赏，莫便因循忘却归。
国器难藏孰可知，携来书剑莫迟迟。明年桂籍登文阵，夺取龙头更是谁。
灵残春岛路迢迢，水静云开见碧霄。别后谁同此深意，祇应孤月共寥寥。
四大假合非虚妄，儱儱侗侗为二相。东西南北不相知，留与衲僧作榜様。
临行情绪懒开言，提唱宗乘亦是闲。珍重导师并海众，不胜依恋向灵山。
雪老当年曾入岭，真禅今日又思乡。孤帆隐隐曾唯我，月照夜涛空渺茫。
春风𩖼𩖼花正飞，红霞碧霭笼高低。越山日暮少林客，应聼子规深夜啼。
水中得火旨何深，握草由来不是金。莫道庄生解齐物，几人穷极到无心。
远念依依阙附书，还同秋水淡相于。冲云况是曾无定，几掩寒蟾出太虚。
极目春光水照空，岸莎汀草碧茸茸。三千里外生灵望，独倚寒藤振祖风。
雪带烟云冷不开，相思无复上高台。江山况是数千里，只听嘉声动地来。
千朵危峰杳霭间，石房长带瀑声寒。鸟啼花发寻常事，松本青青雪里看。
晓天云静冷涵霜，满槛风清敌夜光。莫谓座间人不识，孤明孤影射虚堂。
药病相治见最难，百重关锁太无端。金鹅道者来相访，学海波澜一夜干。
侧翼雄飞天势阔，电闪星流太轻脱。南北东西相对看，千里万里阿喇喇。
不是幡兮不是风，衲僧于此作流通。渡河用筏寻常事，南山烧炭北山红。
不是风幡何处著，新开作者曾拈却。如今懵憧痴禅和，谩道玄玄为独脚。
春光冉冉岸烟轻，水面无风钓艇横。千尺丝纶在方寸，不知何处得鲲鲸。
呕啊唱与那鸣咿，百草拈来鬭不知。日晚骑牛未归去，指前坡笑又嘘嚱。
岩房高下折寒梅，极目寥寥雁影回。相别相逢竟何事，一声江上发春雷。
经旬抱疾阻春霖，莎砌重重藓晕侵。曾约偕游未能得，暮山空锁碧云深。
云笼碧嶂月笼台，此去城中早晚回。不为佛光谒韩愈，问君何事出山来。
雪里梅花见早春，东西南北路行人。不知何处圆蟾夜，同念山头老病身。
民瘼求来吏放闲，万家深夜启重关。斋中既是清凉国，应笑支公别买山。
垂垂甘自养衰残，度岁无人到竹关。何幸文星枉嘉什，殷勤相唤出层山。
华野非殊古所难，得安闲处未为安。大方无外谁相到，空笑重云锁碧峦。
清风凛凛字人官，堪对弥天释道安。不日归朝狎鸳鹭，也须音问寄层峦。
澄江依棹碧光流，风冷蒹葭雨乍收。别夜新吟许谁约，白苹汀上月陵秋。
韶石曾披此性灵，三年孤与急流争。永嘉旧隐今归去，堪听海涛中夜声。
道义相资复是谁，岩房深夜思迟迟。海山云静见孤月，高照婺城人不知。
瘦藤清到紫方袍，闲步坤维意转高。若到慎江人借问，金轮王子是吾曹。
天伦曾重意难分，争奈孤踪若断云。去去休同亮禅者，西山一入杳无闻。
元化功深陆羽知，雨前微露见鎗旗。收来献佛余堪惜，不寄诗家复寄谁。
乘春雀舌占高名，龙麝相资笑解醒。莫讶山家少为送，郑都官谓草中英。
皎洁离云鹤梦时，孤光还与雪相宜。金盂后夜重垂影，拂尽天风不自知。
瘦藤轻屦藓衣并，路过危峰截杳冥。若到金华拂云雾，不应容易见文星。
故国不是阻天涯，花木光中见独归。蜃水鄞江人莫问，月分春浪冷依依。
德不孤兮必有邻，四明留住是因循。如今高步钱塘境，只许灵山个老人。
朱冠青戢雪为毛，不近鸾凰意亦高。放你云林莫回首，如今何处是仙曹。
别我游方意未论，瓶盂还喜到云根。旧岩房有安禅石，再折松枝拂藓痕。
七尺岩藤握便行，旧山归去几多程。相逢忽问迢迢意，应发春雷动地声。
老病还同叶半凋，经旬门掩夜萧萧。海城都护曾垂访，一片清风慰寂寥。
罢参还欲勘诸方，竿木随身不易当。翻忆古来兴化老，主宾用尽力牵羊。
三分光阴二早过，灵台一点不揩磨。贪生逐日区区去，唤不回头争奈何。
万叠云山未得归，寂寥心许老卢知。江城雨雪书名纸，不谒鸿儒更谒谁。
万卷无书道用归，闲文公也未须知。倚天长剑如重战，更有龙头复是谁。
从龙为雨复清闲，片段依依水石间。惭问秋风欲吹散，不能留得覆青山。
何处深栖役梦频，青城抛却数溪云。如今老大归难得，祇写情怀远送君。
纤纤圆实占芳春，得自侯门胜楚珍。开叶开花人不会，百千年是等闲身。
公余纵目望江山，万化穷来罔象间。闻说圣君将下诏，未容清澹与僧闲。
门掩还同岁月摧，石窗经雨积莓苔。一床枕簟净名老，时见断云孤月来。
纱帽山仪白苎袍，远披孤顶近吾曹。携来七尺霜前竹，划断天云不放高。
一回辞我一回吟，睠恋岩丛意转深。翻谢霜松不凋落，与君同有岁寒心。
火云高下影相连，几欲披寻恨不前。无限清风无处问，只应迟步遶林泉。
群峰杳蔼留不住，远道依依祇藤屦。旧隐萝龛付与谁，寒猿后夜啼高树。
丛卉乘春独让灵，建溪从此振家声。使君分赐深深意，曾涤禅曹万虑清。
湖遶岩城列象寛，万家台榭水光寒。片帆隐隐生遥极，谁问曹溪意转难。
秋云岩叶两悠悠，半逐风驰半水流。凭问禅家有何意，不知方外若为酬。
冷匣秋波射斗星，鐡衣随从古霜清。宣池莫问当年事，一片威风动地生。
陆羽仙经不易夸，诗家珍重寄禅家。松根石上春光里，瀑水烹来鬭百花。
谷雨前收献至公，不争春力避芳丛。烟开曾入深深捣，百万枪旗在下风。
鄞江秋晚忽成春，况有台星作主人。去去高携古刀尺，二千年运续芳尘。
得第何人愧不平，道存颜巷亦为荣。应知未丧斯文也，且把新诗乐性情。
田中稻熟及时收，颗立圆成免外求。一日归来古岩上，白云红树共悠悠。
一字七字三五字，万象穷来不为据。夜深月白下沧溟，搜得骊珠有多许。
春色依依笼远树，卷衲搘藤墀轻屦。尘世茫茫无限人，不知谁问曹溪路。
斾拥帆开照德星，天风高兴国风清。武夷仙仗知回也，各下祥云到地迎。
向国心存了了身，大方无外且同尘。江城早晚重相见，解笑宗雷十八人。
百花开后一花开，风递清香远远来。谁问黄梅不平事，照中依旧惹尘埃。
牛头没，马头回，曹溪镜里绝尘埃。打鼓看来君不见，百花春至为谁开。
江国春风吹不起，鹧鸪啼在深花里。三级浪高鱼化龙，痴人犹戽夜塘水。
句里呈机劈面来，烁迦罗眼绝纤埃。东南西北门相对，无限轮锤击不开。
凛凛孤风不自夸，端居寰海定龙蛇。大中天子曾轻触，三度亲遭弄爪牙。
一个两个千万个，脱却笼头缷角駄。左转右转随后来，紫胡要打刘铁磨。
无缝塔，见还难，澄潭不许苍龙蟠。层落落，影团团，千古万古与人看。
对扬深爱老俱胝，宇宙空来更有谁。曾向沧溟下浮木，夜涛相共接盲龟。
龙牙山里龙无眼，死水何曾振古风。禅板蒲团不能用，只应分付与卢公。
卢公付了亦何凭，坐倚休将继祖怀。堪对暮云归未合，远山无限碧层层。
莲花荷叶报君知，出水何如未出时。江北江南问王老，一狐疑了一狐疑。
妙峰孤顶草离离，拈得分明付与谁。不是孙公辨端的，髑髅著地几人知。
曾骑铁马入重城，敕下传闻六国清。犹握金鞭问归容，夜深谁共御街行。
眼里尘沙耳里土，千峰万峰不肯住。落花流水太茫茫，剔起眉毛何处去。
祖域交驰天马驹，化门舒卷不同途。电光石火存机变，堪笑人来捋虎须。
劫火光中立问端，衲僧犹滞两重关。可怜一句随他语，万里区区独往还。
断际全机继后踪，持来何必在从容。巨灵擡手无多子，分破华山千万重。
团团珠绕玉珊珊，马载驴驼上铁船。分付海山无事客，钓鼇时下一棬挛。
千峰盘屈色如蓝，谁谓文殊是对谭。堪笑清凉多少众，前三三与后三三。
擒得卢陂跨铁牛，三玄戈甲未轻酬。楚王城畔朝宗水，喝下曾令却倒流。
花药栏，莫颟顸，星在秤兮不在盘。便与么，太无端，金毛师子大家看。
闻见觉知非一一，山河不在镜中观。霜天月落夜将半，谁共澄潭照影寒。
活中有眼还同死，药忌何须鉴作家。古佛尚言曾未到，不知谁解撒尘沙。
垂手还同万仞崖，正偏何心在安排。琉璃古殿照明月，忍俊韩獹空上阶。
编辟曾挨老古锥，七斤衫重几人知。如今抛掷西湖里，下载清风付与谁。
孤危不立道方高，入海还须钓巨鼇。堪笑同时灌溪老，解云劈箭亦徒劳。
野老从教不展眉，且图家国立雄基。谋臣猛将今何在，万里风清祇自知。
两堂俱是杜禅和，拨动烟尘不奈何。赖得南泉能举令，一刀两段任偏颇。
公案圆来问赵州，长安城里任闲游。草鞋闭戴无人会，归到家山便即休。
黄巢过后曾收剑，大笑还应作者知。三十山藤且轻恕，得便宜是落便宜。
不向双林寄此身，却于梁土惹埃尘。当时不得志公老，也是恓恓去国人。
双收双放若为宗，骑虎由来要绝功。笑罢不知何处去，只应千古动悲风。
前箭犹轻后箭深，谁云黄叶是黄金。曹溪波浪如相似，无限平人被陆沉。
犀牛扇子用多时，问著元来总不知。无限清风与头角，尽同云雨去难追。
列圣丛中作者知，法王法令不如斯。会中若有仙陀客，何必文殊下一搥。
超谭禅客问偏多，缝罅披离见也么。糊饼𡎺来犹不住，至今天下有淆讹。
了事衲僧消一个，长连床上展脚卧。梦中曾说悟圆通，香水洗来蓦面唾。
六识无功伸一问，作家曾共辨来端。茫茫急水打毬子，落处不停谁解看。
一片虚凝绝谓情，天人从此见空生。蚌含玄兔深深意，曾与禅家作战争。
全象全牛翳不殊，从来作者共名模。如今要见黄头老，刹刹尘尘在半途。
一国之师亦强名，南阳独许振嘉声。大唐扶得真天子，曾踏毗卢顶上行。
铁锤击碎黄金骨，天地之间更何物。三千刹海夜澄澄，不知谁入苍龙窟。
使君有意饰门闾，雅为灵芝揭表初。招隐溪边往还者，从兹认得野人居。
百镒先寒一径深，潜疑造化铸成林。贪夫或有凭阑者，不见修篁但见金。
天宝年中立此碑，轩裳鳞次美当时。自从寂绝牛头梦，力振家声合在兹。
归来深隐太湖滨，天与扶持百岁身。虽是浮云隔双阙，丹心爱戴在君亲。
雁翅桥横五湖北，翚飞亭屹大江心。鱼龙渊薮风月窟，若比广寒宫更深。
一派西园曲水声，水边终日会冠缨。几多诗笔无停缀，不似当年有罚觥。
秀野亭连小隐堂，红蕖绿筿媚沧浪。卞山居士无归意，却借吴侬作醉乡。
禅客寻常入旧都，黄牛角上挂瓶盂。有时带笠穿云去，便好和云作画图。
手植楩楠二千树，时当庆历五年春。还期莫道空归去，留得清阴与后人。
我到云房是有缘，坐移莲刻听禅诠。江边异日人应记，吏部曾来见大颠。
聘命当年下益州，戋戋束帛礼偏忧。山人著出隐居报，使者赍还答诏牛。
文如吐凤笔如龙，珍重华林墨尚浓。清气已销名迹在，世间谁复继仙翁。
幅圆千里浸清流，苹叶微风为客收。画作一图何处设，煮茶闲看建溪头。
日脚青山晚半藏，水遥天远岸无厢。云边一叶来何处，认是宣州出浦航。
馆娃宫在西山下，游鹿台居西岭头。倒翠尽倾菱镜里，夕阳平照满川流。
寻常高讽散人歌，傲睨天随奈尔何。即问松江旧庐舍，羽真来往洞庭波。
银铜坑冶是新差，职任催纲胜一阶。更使下官供脚色，下官踪迹转沈埋。
只只含芦背晓霜，尽随鸳鹭立寒塘。晚来渔櫂惊飞去，书破遥天字一行。
创得幽亭近岭梅，绿阴名好称仙才。四围山色檐头出，一带泉声竹里来。
洞门千尺挂飞流，玉碎珠联冷喷秋。今古不知谁卷得，绿萝为带月为钩。
四面山屏叠万重，古岚浓翠锁寒空。清秋独倚危阑立，身在琉璃世界中。
应将钵渡鬬神通，掷去乘将赴帝宫。争似岭头提不起，于今相续阐真风。
石上泉华喷猛霜，境奇因此辟禅坊。使君环笏留何用，枯木千余满一堂。
玉趾分明印绝巓，药成仙去几千年。深藏宝鼎今方出，合得丹经与世传。
坎上浮图已拂天，椒兰遗馥尚依然。九重无复修常贡，空有香名与邑传。
五百酰栖绝洞深，空留辙迹杳难寻。绿丝绦带何人施，长到春来挂满林。
诗律密闻高九释，倦游归老旧烟霞。朝中半是名臣友，时寄新吟壁罩纱。
久陪译馆清流集，吟苦霜添相颔髭。厌驻王成思旧隐，年来却赴白云期。
步入罗湖石径斜，阴阴乔木锁烟霞。小桥流水君须记，便是丁和处士家。
未悟之日要参禅，一见石门便坦然。蒙师指个真消息，方知盐咸醋是酸。
人间冉冉混尘埃，身后身前事莫猜。早悟劳生皆是梦，当时悔向梦中来。
当年壮气谩如虹，回首都归含笑中。群玉峰前好归路，可怜三十二秋风。
平生无女只生儿，三万登科一子随。家在白云青嶂里，不求闲散待何时。
四大不须先后觉，六根还向用时空。难将语默呈师也，只在寻常语默中。
地有千岩与万津，霸图无计老青春。抱冰漫刷栖山耻，争奈倾吴是归人。
邯郸无策信冯亭，上党须贪泽起兵。赵括母言犹不听，当时谁肯计长平。
紫藤花发送君行，惜别龙谿暗怅神。目断归帆何太疾，风吹柳絮正愁人。
木有毫端水有源，渐成盘错始潺湲。右丞画笔多平浅，平浅应知近自然。
两信海潮喧晓夕，百年事过无遗迹。旧住招提有几人，春风苔长湖边石。
缭绕禅关锁翠微，游人到此便忘归。古今不尽春风恨，一剑清泉浸落晖。
昔时家住海三山，日月宫中屡往还。无事引来天女笑，谪来为吏在人间。
架泉龛石搆幽栖，竹树阴森锁翠微。珍重支郎得高趣，一庵一榻自忘机。
□后声名人始贵，真卿笔札次山文。二贤若使生同世，□□□悲不放君。
逆孽滔天乱大伦，忠邪淆杂竟何分。欲知二圣巍巍力，止在浯溪一首文。
炼鑛成金得宝珍，炼情成性合天真。相逢此理交谈者，千百人中无一人。
不见陵阳喻化成，令人西望愈伤神。近闻养素多栽药，耕破青山十里春。
柴桑分邑载图经，屈曲山光展画屏。最是芦洲东北望，人家残照隔烟汀。
众湖湖口系兰船，睡起中餐又却眠。风伯如何解回怒，数宵樯倚碧芦烟。
偶系扁舟枕绿莎，旋移深处避惊波。晓来闲共渔人话，此去巴陵路几多。
游丝垂幄雨依依，枝上红香片片飞。把酒问春因底意，为谁来后为谁归。
花枝千万趁春开，三月瓓珊即自回。剩向东园种桃李，明年依旧为君来。
西塞名山立翠屏，浓岚横入半江青。千寻铁锁无由问，石壁空存道者形。
匹妇顽然莫问因，匹夫何去望千春。翻思岵屺传诗什，举世曾无化石人。
首出崔嵬占上游，迥存浓翠向荆州。空闻别有回山力，却见长江曲尺流。
秋染棠梨叶半红，荆州东望草平空。谁知孤宦天涯意，微雨萧萧古驿中。
总角曾随上峡船，寻思如梦可凄然。夜来孤馆重来宿，枕底滩声似旧年。
秭归城邑昔曾过，旧识无人奈老何。独有凄清难改处，月明闻唱竹枝歌。
南陵直上路盘盘，平地凌云势万端。堪笑巴民不厌足，更嫌山少画山看。
渝州江上忽相逢，说隐西山最上峰。略坐移时又分别，片云孤鹤一枝筇。
桃李栽成艳格新，数枝留得小园春。半红半白无风雨，随分夭容解笑人。
隐几经旬疾未痊，孤灯孤驿若为眠。郡楼昨夜西风急，一一更筹到枕前。
曾上青泥蜀道难，架空成路入云寒。如何却向巴东去，三十六盘天外盘。
船樯相望荆江中，岸芦汀树烟蒙蒙。路间隄缺水如箭，未知何日生南风。
冰雪肌肤力不胜，落花飞絮遶风亭。不知何事秋千下，蹙破愁眉两点青。
梨花如雪已相迷，更被惊乌半夜啼。帘卷玉楼人寂寂，一钩新月未沉西。
偶泊巴东古县前，宦情乡思两绵绵。不堪蜡炬烧残泪，雨打船窓半夜天。
粉英香蕚一般般，无限行人立马看。村女浴蚕桑柘绿，枉将颜色忍春寒。
画船晚过淘金碛，不见黄金惟见石。犹恐黄金价未高，见得锱铢几多力。
大石岭头梅欲发，南陵陂上雪初飞。苦无酒解愁成阵，又附兰桡向秭归。
仙中姑射接瑶姬，成阵清香拥路岐。半出驿墙谁画得，雪英相倚两三枝。
冷杉枯柏路盘空，毛发生寒略略风。两汉真仙在何处，巡香行遶蕊珠宫。
庙前溪水流潺潺，庙中修竹声珊珊。襄王一梦杳难问，晚晴天气归云闲。
春寒天气下瞿塘，大壤溪前柳线长。须信孤云似孤宦，莫将乡思附归艎。
随柳参差破绿芽，此中依约欲飞花。春光是处伤离思，何况归期未有涯。
始看菊蘂开篱下，又见梅花寄岭头。揽辔巴西官局冷，几凭春酒沃乡愁。
花品姚黄冠洛阳，巴中春早羡孤芳。不知别有栽培力，流咏新诗与激昂。
虞人初获酉江西，长臂难将意马齐。今日未啼头已白，不堪深入白云啼。
帐前斵案决大议，赤壁火船烧战旗。若使曹瞒忠汉室，周郎焉敢破王师。
绍休文祖盛仪陈，载耜东耕恊仲春。冕服远推逾古制，须知明主为生民。
圣哲因心迈古先，亲裁礼乐定牺牷。祼成文母膺鸿祐，永指南山比寿年。
睿藻昭回侔列纬，时龙顺豫体苍旻。岂同周穆临瑶水，凯乐雍容浃庶民。
金盘晓日融春露，黼帐鲜云荫瑞香。圣寿永同天地久，南山何足比延长。
冰消太液生春水，日上披香积瑞烟。乔岳告成鸿庆远，垂衣无事永千年。
天人道洽真游降，禅祀功高帝业昌。迎气东郊风乍暖，受厘中禁日初长。
九门和气冲鱼钥，层宙祥飇起鹤云。王泽下流慈煦远，万方歌舞戴明君。
青逵布序韶晖盛，紫禁乘春乐事多。海域晏清无夕虑，斋居宣室顺天和。
寒梅吐艳风初应，步辇宣游日渐迟。道荫无涯真绪远，永康寰海茂春祺。
青逵布序和风扇，紫禁延禧瑞日长。伫看亲蚕临茧馆，永观彤管播声芳。
椒花献岁良时启，彩鷰迎春淑气来。仰奉帝慈方秀出，吹箫看筑凤凰台。
东郊候气回青辂，北阙迎祥辟紫闱。大庇群生承宝绪，永敷春泽播鸿徽。
银箭初传暖律延，微和渐扇物华姸。彩幡红镂宜春字，永奉宸慈亿万年。
青阳乍整苍龙驾，紫宙初凝白鹤云。曼寿无疆真荫远，九重嘉气日氤氲。
缇室葭灰飞候管，彤闱天路起和风。六宫永被河洲化，穆穆芳猷佐圣功。
三星分曜辉宸汉，九禁迎春启令辰。仰奉椒闱宣内治，湛恩鸿庆永如春。
穆穆韶华生紫禁，迟迟春箭下青宫。良辰已庆加元服，大国爰闻拜景风。
缇室葭灰飞律管，凤闱春色动年芳。仙源积庆诚无际，永戴宸慈袭美祥。
日上苑梅凝素艳，雪晴宫柳弄青条。已观寿土封东国，即看怀金奉内朝。
异表英奇非世出，惠心通敏尽生知。更当淑景承慈煦，永奉嘉祥茂本枝。
续命彩丝登茧馆，长生金箓献琳宫。百灵拱卫天居峻，万国欢康帝业隆。
金缕开辰分五色，长丝献寿祝千年。垂衣日月承嘉庆，真祖飇游正在天。
僊园采药回雕辇，禁殿迎祥启凤闱。四海乐康民富寿，穆清无事永垂衣。
彩丝祝寿芳辰启，紫禁凝旒瑞日长。亿兆归仁天祐德，绵绵真荫永无疆。
绛台丹笔书金箓，紫殿瑶箱献巧衣。亿载延鸿资睿算，百祥重沓拥宸闱。
太官角黍迎嘉节，上圣斋居袭美祥。金阙鉴观真绪远，永延鸿庆庇多方。
尚方绶带迎嘉节，中禁彤闱纳美祥。畴德珍符方瑞圣，后天宸寿永无疆。
太官角黍初晨启，法坐垂衣介福隆。亿载昌期方赫奕，九天真荫永延鸿。
赐羮佳事传青简，续寿长丝献紫宸。帝祉荐彰符盛德，圣心勤恤为生民。
五色彩丝初献寿，九重嘉气颂长生。庇民精意方虔巩，垂拱仁风更穆清。
浴兰袭祉良辰启，握纪无为圣道尊。舄奕嘉祥充九禁，冲融和气徧干门。
八龙焜燿长生箓，五采葳蕤续命丝。亿载延长资睿算，万区康乐遇昌期。
迎祥竞献双条达，续寿初纒五色丝。共仰斋庄隆内训，永观蕃衍茂仙枝。
璧沼水嬉飞隼渡，瑶箱命缕彩丝新。亲蚕礼毕无余事，夙佩珩璜奉紫宸。
千门朱索迎嘉祉，九禁椒涂纳美祥。虔奉黼帷承渥惠，庆隆禖石美祥新。
千门袭吉萦朱索，九禁开晨辟紫闱。宫漏正长天睠重，永宣芳训率三妃。
日记采兰追楚俗，化孚流荇诵周诗。肃恭懿德垂彤管，九御归心百福宜。
中闺正肃鸣环节，吉日爰逢采术时。亿载繁禧同圣寿，百男鸿庆茂仙枝。
点画诸宫初献巧，裁缝中禁又迎祥。周南永播河洲化，仰佐鸿明烛万方。
对日惠心时共仰，沐兰嘉节庆长丝。仰承中绪隆天爱，永奉祥祺袭太熙。
彤闱永奉千年庆，金策将封一字王。伫向景风承异渥，预从佳节纳多祥。
五色彩丝颁禁殿，千龄嘉庆集藩房。玉堂弦诵依真馆，日日灵心降美祥。
昆山瑞玉题真篆，阆苑蟠桃刻印文。并献春闺延美庆，亿年嘉气永氤氲。
蕤宾布序逢良月，条达延祥记令辰。仰奉椒涂宣内治，永昭芳誉冠虞嫔。
芳园踏草迎嘉节，紫掖鸣环奉鞠衣。渥惠日新鸿庆远，永隆徽序耀层闱。
万宇清和当圣日，千门采拾遘良辰。上真鸿绪宜蕃衍，从此高禖美应新。
宴寝奉朝鸣采玉，良辰袭庆表长丝。仰承中壸垂芳裕，永播周南逮下诗。
殿上衮衣明日月，砚中旗影动龙蛇。纵横礼乐三千字，独对丹墀日未斜。
原上西风马力生，折胶时候正凄清。功名未立头空白，却忆金徽万里行。
亭臯危叶乍经霜，过尽惊鸿落吹长。闲上层楼待初月，方壶残漏下三商。
萤光照水星星度，鴈阵横空字字移。何处佳人惜团扇，玉阶烟叶动轻飔。
苑树残蝉送远愁，懒将衰鬓照清流。归来自扫东园叶，学灌寒蔬备晚秋。
水榭凉生暑气销，疏萤点点漏迢迢。明河案户苍龙转，只有匏瓜缀碧霄。
沉沉池阁乍凉天，坐爱莲薰夜不眠。却忆北门曾候对，半帘斜月玉堂前。
相府新秋宴席开，西湖珠履践苍苔。白头旧吏方奔走，不得抽毫逐上才。
遥思汉阙雨新晴，天际微云夕吹生。沆瀣气凉僊掌迥，满盘宵露结珠英。
河汉西倾火渐流，露华微冷透轻裘。何当弄凤随惊吹，直上层城十二楼。
彤管少文堪约史，霜戈无艺可防边。孟诸苍莾平台远，坐对秋光又一年。
日上西山舞鸾鹤，波翻碧海鬪蛟龙。直钩到了成何事，消得君王四履封。
年光过眼如车毂，职事羁人似马衔。若遇琵琶应大笑，何须涕泣满青衫。
元化平分荷大钧，左符新刻玉为麟。南湖特地栽桃李，拟伴沙鸥过十春。
海鴈桥边绿水深，绝无尘土近花阴。忘机不管人知否，自有溪鸥信此心。
黄阁有贤图国计，皂嚢无党害边功。河湟饮马无难事，一点沙尘在目中。
功兼文武帝师臣，久厌崇高乐退身。任是东山无限好，谢公争忍负生民。
阶除尽日微风度，帘幕先秋暑气还。莫讶使君临案久，雨晴端正见南山。
鬓拢春烟湿翠翘，石榴裙幔袅纤腰。绛唇不敢深深注，却怕香脂污玉箫。
新染罗衣窣地红，喜迎天仗宴春风。歌词若入君王听，不惜新声教六宫。
重上青楼拂蛛网，却匀愁黛对菱波。也知新旧争多少，敢话机头织素多。
读徧龙韬事可知，一竿闲把直钩垂。秋来江上西风急，且系扁舟卷钓丝。
敏手机心颇自安，遮藏有路巧千般。主公当面无因见，只怕旁人冷眼看。
两朝西掖旧词臣，蘖苦冰寒四十春。霜雪满头尘满袖，自惭重见玉堂人。
上公诗笔千金重，逋客归装一棹轻。莫向青山更招隐，且留贤哲济苍生。
徘徊独鹤翻清景，容曵孤云下绛霄。朝市山林本无异，前贤出处尽逍遥。
半载秦川令始行，论文犹未款群英。横戈且趁从军乐，不及期年待政成。
宅临殷羡投书渚，门拥维摩问疾人。诏使舣舟应访道，雨花交影隔西津。
千仞翺翔览德辉，成汤解网四灵归。梧桐欲下还惊去，悄悄饥鹰掠树飞。
春光容与晓风高，花映金涂见羽毛。莫讶绿杨留不住，内园新雨熟含桃。
获自野罗知性巧，饲之鲜食已恩丰。下鞲未便随人意，须是经春更一笼。
弱羽伤弓尚未完，孤飞谁敢拟鸳鸾。明珠自有千金价，莫为游人作弹丸。
万里无尘塞草秋，玉轮金轭未巡游。上林苜蓿天池水，饱食长鸣可自羞。
红房深浅翠条低，满架清香敌麝脐。攀折若无花底刺，岂教桃李独成蹊。
广厦长廊四面围，小栏霜雪两三枝。帘帷壅蔽无人见，赖有中天日照知。
曲槛横栏百宝装，春风容冶看人狂。孤松瘦柏无颜色，只有青青待雪霜。
黼幄思贤已再三，诏书将拆紫泥缄。嘉言一句利天下，何必金文更彻函。
译案多年润法音，性根虽钝信根深。无明不起冤亲等，应有龙天证此心。
润色金文数十函，清凉甘露洗尘凡。修行不作伊兰计，只愿三千尽宝严。
雪山修道六年成，云满长空雪满庭。便向个中登觉地，何须腊月待明星。
玉界琼田万顷平，一年光景一番新。苑中又见梅花发，信手拈来总是春。
千嶂崔嵬雪里看，东风一夜卷余寒。岩前溜玉知多少，涨起西江十八滩。
老去方知行路难，此心正要觅人安。室中半偈如闻得，便作当年立雪看。
非才徧历清华地，悟佛方为止足身。浮名浮利莫相试，三千世界一微尘。
保庇孤根逄圣主，矜修晚节顺天机。空门自有清凉地，不向红尘议是非。
燕雀纷纷出乱麻，汉江西畔使君家。空堂自恨无金弹，任尔啾啾到日斜。
满头黄菊鬓毛斑，曾议皇王对尔颜。今日临风轻霸迹，尧山应合胜牛山。
云罩觚棱鬬影寒，一丛香压玉栏干。东皇用意交裁剪，留待君王驻跸看。
吾家本住洞庭西，烟雨生涯接钓矶。今日吴江亭上望，水光山色却如归。
峭壁矗云三峡里，急湍翻雪五湖边。何年造物施神力，移到褒中小有天。
日观峰前访隐沦，岂同沮溺异人群。轲能养浩雄能默，今复渊源见此君。
脱屐名场蕴壮图，君方举逸待嘉谟。即期鹤版临岩室，万叠云山恋得无。
秦火自焚宁害圣，金丝堂壁閟家书。典坟启发皆天意，非谓共王好治居。
门有诗书不华彩，素王留得好生涯。行人莫讶频回首，天下文章第一家。
昨日曾将今日期，出门倚杖又思惟。为僧只合居岩谷，国土筵中甚不宜。
貌古形疏倚杖蔾，分明画出须菩提。解空不许离声色，似听孤猨月下啼。
曹娥庙貌枕江湄，南北行人合孝思。有智不争三十里，千年黄绢一厅碑。
昨日新官对旧官，吏民一半冷相看。夜来惟有前滩水，依旧多情到枕寒。
霜枝雕翠雁横秋，莫倚危楼动旅愁。菊有清香樽有酒，茱萸不插也风流。
秋风台上起高歌，把酒看花意已多。屈轶不生神豸死，结茱为佩欲如何。
世间剥复每相寻，此理几几唤得譍。万木冻僵梅有信，黄河冰合井如蒸。
冬至子时阳已生，道随阳长物将萌。星辰赐告铭心骨，愿以宽章辅至平。
仙方上品夸灵种，忽怪灵芝拆紫苞。玉泽返婴看验术，少微山是小三茅。
元和文物盛群贤，曾借蓬莱住列仙。画入帘栊烟外寺，鉴摇台榭水中天。
纯衣黄冕历星辰，白马彤车一百春。莫道茅茨无复见，古今时有致尧人。
成都成邑即天开，终践尧基咏起哉。但得四门元凯至，九韶何必鳯皇来。
景命还将伯益传，九川功大若为迁。讴歌终在吾君子，岂是当时不让贤。
履癸昆吾祸莫移，应天重造帝王基。子孙何事为炮烙，不念嘻吁祝网时。
斧钺为藩忍内侵，商人涂炭奈何深。不烦鱼火明天意，自有诸侯八百心。
梓人一笑白云乡，杞桂森森遇豫章。闻道周公绳墨在，天庭谁此遇明堂。
有客蓝田得意归，溪光冉冉白虹蜺。玉人岂忍言环珮，留取天王尺二圭。
铿铿千古峄山桐，金石声来造化中。谁道元和无复致，为君堂上起薫风。
岭上英英向日开，帝乡情态自徘徊。如何一施阳春雨，依旧无心归去来。
林下提壶招客醉，溪边杜宇劝人归。可怜白酒青山在，不醉不归多少非。
翠峰高与白云闲，吾祖曾居水石间。千载家风应未坠，子孙还解爱青山。
寂寥门巷每相过，亲近贤人所得多。今日九重天上去，濉阳孤客奈愁何。
霜露丘园不忍违，三年月日速如飞。金门乍入应垂泪，因挂朝衣忆彩衣。
落落崆峒一大儒，四方心逸忆江湖。东南赖有林君复，万里清风去不孤。
仙家枝叶令威孙，南去司刑庇越民。金阙道书微旨在，狱多阴德是真人。
片帆飞去若轻鸿，一霎春潮过浙东。王谢江山久萧索，子真今为起清风。
姑苏台下水如蓝，天赐仙乡奉旨甘。梅淡柳黄春不浅，王孙归思满江南。
长忆西湖胜鉴湖，春波千顷绿如铺。吾皇不让明皇美，可赐疏狂贺老无。
片心高与月徘徊，岂为千钟下钓台。犹笑白云多事在，等闲为雨出山来。
蜀道归来万里身，上堂嘉庆动诸邻。贤良诏下先生起，休向成都问卜人。
千年风采逢明主，一寸襟灵慕昔贤。待看朝廷兴礼让，天衢何敢鬬先鞭。
风雅先生旧隐存，子陵台下白云村。唐朝三百年冠盖，谁聚诗书到远孙。
西施台下见名园，百草千花特地繁。欲问吴王当日事，后来桃李若为言。
人间无复动机心，挂了儒冠岁已深。惟有诗家风味在，一坛松月伴秋吟。
貌古神疏画本难，因师心妙发毫端。无功可上凌云阁，留取云山静处看。
旌旗如火浪如鸥，一路春城次第游。江上高楼欲千尺，便从今日望归舟。
忆昔同游紫阁云，别来三十二回春。白头相见双林下，犹是清朝未退人。
有客生平爱白云，无端年老尚红尘。只应金简名犹在，得见仙岩种玉人。
庆朔堂前花自栽，便移官去未曾开。年年忆著成离恨，只托清风管勾来。
天遣今宵无寸云，故开秋碧挂冰轮。诗人不悔衣沾露，为惜清光岂易亲。
孤光千里与君逢，最爱无云四望通。处处楼台竞歌宴，的能爱月几人同。
数年风土塞门行，说著江山意暂清。求取罢兵南国去，满楼苍翠是平生。
吏隐南阳味日新，幕中文雅尽交宾。满轩明月清谭夜，共忆诗书万卷人。
萧条臈后复春前，雪压霜欺未放妍。昨日倚栏枝上看，似留芳意入新年。
静映寒林晚未芳，人人欲看寿阳粧。玉颜须傍韶春笑，莫鬭严风与恶霜。
百花争早孰过梅，天与芳时岂待催。莫惜黄金置清赏，隔年春色为君开。
数枝梅寄寂寥人，多谢韶华次第均。穰下此花留未发，待君同赏后池春。
余杭偶得借麾来，山态云情病眼开。此乐无涯谁可共，诗仙今日在苏台。
一带林峦秀复奇，每来凭槛即开眉。好山深会诗人意，留得夕阳无限时。
凿开奇胜翠微间，车骑笙歌暮未还。彦国才如谢安石，他时即此是东山。
飞泉落处满潭雷，一道苍然石壁开。故老相传应可信，此山云出雨须来。
天与神交忽解携，一溪风月更同谁。自惭潇洒如猿鹤，却向周郎怨别离。
暂向天台参众真，虎丘风月远随身。琼台肯便长栖去，无限人间未度人。
北固高栖海气寒，使君应此凭阑干。春山雨后青无限，借与淮南洗眼看。
满面南风指四明，山长水曲不胜情。自言此去云林下，惟讲华严报太平。
北楼千尺午犹寒，冉冉飞尘不可干。横望沧溟了无际，贵人休向画图看。
万户侯家几叶孙，弟兄红斾独乌巾。携琴人入庐山去，谁信朱门有逸人。
越中山水绝纤尘，溪口风光歩步新。若得会稽藏拙去，白云深处亦行春。
汉包六合罔英豪，一个冥鸿惜羽毛。世祖功臣三十六，云台争似钓台高。
十口相将泛巨川，来时暖熟去凄然。关津若要知名姓，定是孤儿寡妇船。
神仙一去几千年，自遣秦人不得还。春尽桃花无处觅，空余流水到人间。
治乱兴衰甚可嗟，徒怜水调诉荣华。开元盛事今何在，尚有霓裳寄此花。
当罏一曲竹枝歌，肠断江南奈尔何。游子未归春又老，夜来风雨落花多。
湖边多少游湖者，半在断桥烟雨间。尽逐春风看歌舞，几人着眼到青山。
危言迁谪向江湖，放意云山道岂孤。忠信平生心自许，吉凶何恤赋灵乌。
一派青山景色幽，前人田地后人收。后人收得休欢喜，还有收人在后头。
使君去后堪思处，庆朔堂前独到来。桃李无言争不怨，满园红白为谁开。
仙翁醉卧南山头，吸月餐霞听鸟讴。丹沼只今留旧迹，云孙千载荐春秋。
小溪庄上掩柴扉，鸡犬无声月色微。一只小舟临断岸，趁潮来此趁潮归。
秤锤井底忽然浮，老鼠多年变作牛。慧空见了拍手笑，三脚猢狲差异猴。
花木还依旧径栽，春园不惜为谁开。几多民俗熙熙乐，似到老聃台上来。
一度春来一度新，翠光长得照龙津。君王自爱天然态，恨杀昭阳学舞人。
去年边上见梅花，醉眼淹留未到家。今日岭南攀折得，忽惊身又在天涯。
虎目猿身形最贵，只因攀附即升高。知君今向端溪去，助子清风泛怒涛。
好物难留古亦嗟，人生无物不尘沙。何时宰树连双冢，结就人间并蒂花。
水色风光近使君，浥尘轻雨逐车轮。暂来不宿宜无恨，多少行春不到人。
辩玉当看破石诗，泥沙有宝即山辉。都廛往往无真璞，误使人评鼠腊归。
贡余应惜点为山，绝唱兼遗致政官。嵰地雪甜多不识，吴人未食齿先寒。
清卿恩德重鼇山，诗寄闲栖白首官。须信夜光谁可得，玉龙沉睡玉渊寒。
花落春禽啼晚枝，有时香蒂点人衣。多情尽不如蝴蝶，欲起遗红贴地飞。
石破重岩万客疑，不堪攻玉不支机。长江风雨来无定，时学零陵燕子飞。
不独高明不可谩，仍知不似泰山安。五丁破道秦通蜀，却被行人脚下看。
路接晓天人近月，真仙去后只云归。岭头旧曰上升日，空有山禽自在飞。
鉴湖清澈秦望高，涵虚逗碧供吟毫。当日醉眼倚空阔，三江七泽才容舠。
湖山杳渺不可状，登览幽求无所遗。高僧伴吟足清览，见尽白莲开落时。
苏哥风味逼天真，恐是文君向上人。何日九原芳草绿，大家携酒哭青春。
百尺竿头褭褭身，足腾跟挂骇傍人。汉阴有叟君知否，抱瓮区区亦未贫。
平台千里渴商霖，内史忧民望最深。衣上六花非所好，亩间盈尺是吾心。
邺城宫殿久荒凉，缥瓦随波出禁墙。谁约藓文成古砚，放闲裁破碧鸳鸯。
已恣玉锋磨藓骨，更持蟾泪湿云根。欲知千载凄凉意，尚有昭阳夜雨痕。
北苑中春岫幌开，里民清晓驾肩来。丰隆已助新芽出，更作讙声动地催。
风回玉宇箫声远，日下琼林佩影闲。待得年光遍天下，始教春色到人间。
人来人去市朝变，山后山前烟雾凝。萦带二川河洛水，寂寥千古帝王陵。
宫后扇开青雉尾，羽人衣剪赤霜文。农皇药录真无谓，不向萱丛辩纠纷。
水昌宫殿接龙津，碧树阳春晓色新。朱户曲房能驻日，酥盘金胜自生春。
兰香𦶟处光犹浅，银烛烧时焰不馨。好向书生窗下种，免教辛苦更囊萤。
春尽江南茂草深，绕池萦树碧岑岑。长安官舍孤根地，一寸幽芳万里心。
九苞颜色春霞萃，丹穴威仪秀气殚。题品直须名最上，昂昂骧首倚朱栏。
临川楼上柅园中，十五年前此会同。一曲清歌满樽酒，人生何处不相逢。
金翠光中宝焰繁，山楼高下鼓声喧。两军伎女轻如鹘，百尺竿头电线翻。
云幕无多斗柄移，鹊慵乌慢得桥迟。若教精卫填河汉，一水还应有尽时。
昔闻游客话芳菲，濯锦江头几万枝。纵使许昌诗笔健，可能终古绝妍辞。
莺谷春风柳上归，禁闱芳树渐依依。尧年亿万如天远，万国欢心拱太微。
屠苏醴酒盈金斝，鬰垒神符卫紫关。三境上真垂介福，绵绵洪算等南山。
南国雕胡奉紫庭，九重楼阁瑞云生。丹毫玉策延洪算，八表欢娱四海清。
习习条风拂曙来，清香犹绽雪中梅。屠苏酒绿𬬻烟动，共献宜城万寿杯。
玉殿初晨淑气和，璧池冰解水生波。龟台圣母增年历，万寿无疆积庆多。
献寿椒花泛渌醪，迎祥朱户怙仙桃。彤庭玉殿𬬻烟起，霭霭卿云瑞日高。
池冰初解雪初消，十二重城晓日高。飒飒和风遶珠树，千年春色在蟠桃。
三百六旬初一日，四时嘉序太平年。霓衣绛节修真箓，步武祥云奉九天。
铜龙楼下早春归，三朔元辰在此时。椒柏暖风浮玉斝，两宫称庆奉皇慈。
条风发动协初辰，玄圃瑶山景象新。千载百灵资介福，沧溟重润月重轮。
紫毛双节引青童，一片空歌韵晓风。太昊兹辰授春令，莺旗应在矞云中。
华灯明灭羽衣攒，翠柳萧森矮桧寒。千步回廊绕金殿，水苍瑶佩响珊珊。
令月归余届早春，羲舒相望协元辰。初阳乍逐青旗动，圣寿长随凤历新。
三素云中晓望时，上真𫐌盖保参差。丹台自有长生籍，睿算方延亿万期。
青辂迎春习习来，天泉池上晓冰开。珠幡已报三阳候，柏叶将陈万寿杯。
彩幡双燕祝春宜，献寿迎祥重此时。腊雪未消宫树碧，早莺声在万年枝。
朱户未闻迎彩燕，东郊先报舞云翘。姜任盛德符青史，金屋千春奉圣朝。
柳燧青青淑气和，冰纹初解縠文波。淑风殿里黄金屋，应候称觞万寿多。
才闻太昊行新令，更祝元君望景兴。白玉龟台资寿历，千春鸿福此春初。
双金缕胜延嘉节，五彩为幡奉紫廷。春色渐浓人未觉，玉阶杨柳半青青。
青幡乍帖宜春字，翠旆初迎入律风。一有元良昭大庆，问安长在紫宸中。
碧燕幡长彩树新，寝门瑶珮庆初春。邦家累善钟储贰，皎皎重晖在璧轮。
鲛冰千片解华池，神水香醪满爵卮。旭日九门凝瑞露，东厢朝拜奉宸慈。
九衢风静独无烟，宝马香车往复还。三十二天应降瑞，尽移星斗照人间。
百万人家户不扃，管弦灯烛沸重城。游车正满章台陌，为报天鸡莫浪鸣。
星逐绮罗沉曙色，月随丝管下层台。千啼万毂无寻处，祇似华胥一梦回。
星粲宝灯连九市，水流香毂渡千门。姮娥似有随人意，柳际花前月半昏。
班班疏雨欲晴天，回避春风入醉眠。新火未来丝阁静，砌苔窗树两依然。
三月杨花飞似雪，内园桂树绿成阴。何妨写尽凭高意，十步虹桥彻水心。
咽云箫鼓传声沸，临水楼台倒影多。吟绕曲栏无限思，绪风迟日满烟波。
殿后花枝白间红，楼前当道绿杨风。横飞彩槛波光外，倒写朱阑水影中。
曲榭回廊手伎喧，彩楼朱舫鼓声繁。游人已著浓春去，不待歌长舞袖翻。
春留融冶日添长，万品无涯入醉乡。谁道人间泛仙境，水心楼殿半斜阳。
沐浴兰汤在此辰，内园仙境物华新。轻丝五彩缠金缕，共祝尧年寿万春。
初垂彩艾迎新节，复结香茅致百祥。就日望云皆善祝，圣人洪算与天长。
献寿竞为长命缕，迎祥还佩赤灵符。端门漏永晨曦上，飒飒薰风遶帝梧。
雕盘角黍竞时宜，组绣风华奉紫闱。每日乍升丹禁晓，艾人晴影照金扉。
百草鬬余欣令月，五丝萦后祝遐年。洞房风暖垂灵艾，神沼波深竞彩船。
披风别殿地无尘，辟恶灵符自有神。九子粽香仙醴熟，共瞻宸极祝千春。
由来佳节载南荆，一浴兰汤万虑清。仙苑此时收百药，炼丹飞石保长生。
一一雕盘分楚粽，重重团扇画秦娥。宫闱百福逢嘉序，万户千门喜气多。
朱邸沐兰逢令节，丹廷祝寿喜嘉辰。两宫荣养多延庆，百福潜随命缕新。
织组文缯载旧仪，晨朝丹扆奉天慈。六斋清素来多福，岁岁今辰侍宴私。
五彩丝长系臂初，万年芳树影扶疏。岂劳方士标神篆，自有真灵卫帝居。
九子粽新传楚俗，赤灵符验出仙方。汉宫尽祝如天寿，鹊尾𬬻烟起瑞香。
乍结香茅祈福寿，更缠金缕贡芳新。丹台素有延生箓，岁岁迎祥在此辰。
仙家既有灵符术，越俗兼为竞渡游。三十六宫迟日永，绮窗朱户彩云浮。
扬子江心铸鉴成，俗传兹日最标灵。宣猷视学通文史，问膳多欢奉帝廷。
百药初收味最良，玉函仍启太清方。扇裁葵叶风频度，漏转金胥日更长。
汩渚沉沉不可追，楚人犹自吊湘累。灵均未免争琼糈，却道蛟龙畏色丝。
开樽幸有治聋酝，把叶能无送燕章。所惜近停司饮会，不如村叟醉秋光。
一轮霜影转庭梧，此夕羁人独向隅。未必素娥无怅恨，玉蟾清冷桂华孤。
卷帘山色眼前见，入夜涛声枕上闻。苔径雨余堆落叶，石楼风静锁寒云。
长夏幽居景不穷，花开芳砌翠成丛。窗南高卧追凉际，时有微香逗晚风。
草庵何似清风楼，更在空中最上头。眼界豁开无畛域，枯藤古木暮烟浮。
属书不得陪春豫，结客何妨事夜游。还胜南宫假宗伯，重扉深锁暗登楼。
忆昔唐家扃禁地，粉壁曲龙闻曩记。承明意象今顿还，永与銮坡为故事。
江山千里接仁封，都在东南秀气中。借问玉皇香案吏，蓬莱何似水晶宫。
千古江山好树新，翠光亭上一伤春。碧波无尽愁无尽，留与今人复后人。
山势如城绕楚宫，几人登赏我心同。溪云去作人间雨，涧水来生坐上风。
句曲山中古洞天，金堂玉室地相连。方当蘧子知非日，已过茅君得道年。
十载芳洲采白苹，移舟弄水赏青春。当时自倚青春力，不信东风解误人。
黄金双阙水晶宫，滟滟银潢贯碧空。一曲霓裳羽衣舞，桂花如露湿天风。
一句能通万世情，若非高位即嘉声。如何自古留题者，不悟严光解钓名。
薛老峰南更近西，小楼高阁与云齐。中山酒熟中元节，归去从他醉似泥。
秋风秋浦断飞埃，路入齐山有梵台。黄菊绽时君始至，紫微去后我重来。
踏著秤锤硬似铁，痖子得梦向谁说。须弥顶上浪滔天，大洋海里遭火𦶟。
杨歧乍住屋壁疏，满床尽布雪真珠。缩却项，暗嗟吁，翻忆古人树下居。
六龙西走入崦嵫，寂寂华堂漏转时。一寸丹心如见用，便为灰烬亦无辞。
银汉无声露暗垂，玉蟾初上欲圆时。清樽素瑟宜先赏，明夜阴晴不可知。
十二度圆皆好看，就中圆极在中秋。前峰独上还吟玩，高兴多于庾亮楼。
清赏年年恐失期，人人不觉望中衰。素娥须信多灵药，长见婵娟似旧时。
一二三四五六七，万仞峰头独足立。骊龙颔下夺明珠，一言勘破维摩诘。
三分光阴二早过，灵台一点不揩磨。区区逐日贪生去，唤不回头怎奈何。
索火之机实快哉，藏锋妙用少人猜。要会我师亲的旨，红炉火尽不添柴。
上天下地极高深，幻化无踪何处寻。山静白云归洞口，水清明月落波心。
南篇司马青衫湿，北句郎官白髪生。堪与江黄永传唱，离骚经外此歌声。
百里传呼号录公，三年得替普天同。惟君四载过常例，更有何人继后风。
鹤驭云骈去不还，乱云深处旧仙坛。凿开天外长生地，炼出人间不死丹。
仙家无夏亦无秋，红日清风满翠楼。况有碧霄归路稳，可能同驾五云游。
玉皇殿前掌书仙，一染尘心谪九天。莫怪浓香薰骨腻，霞衣曾惹御炉烟。
秋霁露华清带水，月眀天色白连河。夜阑澄影星微动，瑟瑟层飔上下波。
生色深红绶带长，宫帘闲在井阑香。母家升上瑶池品，先得春风半面妆。
本分桃花寒食前，小桃长是上春天。二乔二赵俱倾国，女弟娇强意自先。
王母庭前亲见栽，张骞偷得下天来。谁家巧妇残针线，一撮生红熨不开。
熊非清渭逢何暮，龙卧南阳去不还。年少官游今郡守，蔚然惟在立谈间。
无才且作三班借，请俸争如录事参。从此免称乡贡进，且须走马东西南。
南朝人物尽清贤，不是风流即放言。三百年间却堪笑，绝无人可定中原。
光武经营业未兴，王郎兵革暂凭陵。须知后汉功臣力，不及滹沱一片冰。
天下风流无绿杨，一春生意别离乡。柔根恐是离肠结，未折长条先断肠。
匹马驱驰事薄游，异乡触目动牵愁。春禽劝我归休去，争奈功名未放休。
飞近素霜时灭没，去衔红叶共悠扬。花心何处无休歇，秋蝶双翎花树荒。
云意不交天更阔，星光不动汉空流。素娥青女曾无匹，霜月亭亭各自愁。
台上魂消犹似蝶，楼中妆暖不成梅。乱初瑶水冰先释，试伴琼林萼并开。
世人贪利意非均，交送穷愁与底人。穷鬼无归于我去，我心忧道不忧贫。
年去年来来去忙，为他人作嫁衣裳。仰天大笑出门去，独对春风舞一场。
司空怜汝汝须知，月下敲门更有谁。叵耐一双穷相眼，得便宜是落便宜。
昭阳雨过笼斜日，长信风来扫落花。无限春情与春恨，几条分在后妃家。
城郭人家岁寒木，桧柏森森映化屋。青松介僻不入城，野性特嫌尘土辱。
寺跨长溪山四回，杉松微径尽莓苔。门前潮上不须看，常恐尘埃随水来。
万家云树水边州，千里秋风一锡游。晚渡无人过疏雨，乱峰寒翠入西楼。
一个岩宽万物周，尘中扰扰到无由。侬家尽有居山意，问著依前隔数州。
吴江秋水灌平湖，水阔烟深恨有余。因想季鹰当日事，归来未必为莼鲈。
画舸夷犹紫翠间，暮云如扫月如环。三山六刺须臾过，恰似严陵七里滩。
自别高居二纪余，今朝重到懒踟蹰。山川胜景依然在，屈指交亲一半无。
一染浮名十五春，强随时态役天真。何年卜筑兹山下，却笑区区世路人。
东君珂珮响珊珊，青驭多时下九关。方信玉霄千万里，春风犹未到人间。
靓妆才罢粉痕新，迢递风回散玉尘。若遣有情应怅望，翠兼残雪又兼春。
青帝来时值远芳，残花残雪尚交光。隔年拟待春消息，得见春风已断肠。
榆叶飘零碧汉流，玉蟾珠露两清秋。仙家若有单栖恨，莫向银台半夜游。
日落风回卷碧霓，方蓬一夜拆龙泥。银台级级连清汉，桂子香浓月杵低。
风幌凉生白袷衣，星榆才乱绛河低。月明休近相思树，恐有韩凭一处栖。
星榆叶叶昼离披，云粉千重凝不飞。昆玉楼台珠树密，夜来谁向月中归。
曲岸兰八雁飞起，野客维舟碧烟里。竿头五两转天风，白日杨花满流水。
连甍珠阁迷仙阆，几处星楼接绛河。宝马纵横浮市照，香尘撩乱夹春和。
多应谯国山边种，岂是嫦娥月里香。愿为儿孙积阴德，东堂时占一枝芳。
人生第一莫多情，眼看仙花结不成。为报两京才子道，好将诗句哭温卿。
天寒霜落雁来栖，岁晚川空雁不归。江海一身多少事，清风明月我沾衣。
闽海云霞绕刺桐，往年城郭为谁封。鹧鸪啼困悲前事，荳蔻香销减旧容。
天上归来两须星，闲中搆得小茅亭。东风为我添生意，渐放阶前草色青。
苦无勤瘁补台纲，西院西头冷峭房。今日铃斋一敧枕，清风不敢傲羲皇。
长洲茂范足珍材，剩买前山活翠栽。客土不疏承帝力，几多臣节共安来。
白头桥奈白头何，旧德如存故老歌。不特舆梁起遗爱，大都才美服人多。
泥根捧入故吴宫，暖力迎随带渐红。栽近木兰殊有意，留连文酒系春风。
千头霜熟摘来新，包贡虔修望紫宸。他日功成许高退，社中还结素封人。
虎符新合晚芳天，良会难并乐与贤。心愧白公求治切，下车三月始开筵。
一梦浮生无梦身，先生真是古之真。蕊函裁得瑶章秘，还寄吴门吏隐人。
陶令归来为逸赋，乐天谪宦起悲歌。有弦应被无弦笑，何况临弦泣更多。
壮年薄宦守西瓯，一瞬流光三十秋。今见桄榔两嘉树，恍如重到海边游。
粉里归来十二春，怜师心依我心淳。他时行满重相见，兜率天上第几人。
方丈前诗映后诗，更无尘点碧纱围。老僧相顾应相笑，不似扬州刺史里。
二十年前扣寺阁，粉墙题记墨犹存。重来树老无花处，又见阇梨白首孙。
佛住三朝恐爱生，人归一岁岂无情。乡亲乡友销魂地，岷水分为陇水声。
烟抱千峰碧玉堆，一岩一穴汉天开。畜云泄雨通灵派，长与苍生救旱来。
霁雨浮空涨海流，虫沙龙蜃各优游。津涯浩荡虽难测，不见惊澜曾覆舟。
白璧紫金为世宝，贤愚知贵莫能名。庙堂祭器杯盘物，随处得之光彩生。
楚国良金百炼精，深藏求售价连城。岂徒丰狱吹毛利，兼有秦台照胆明。
祖帐飘扬堤柳边，北来飞盖称翩翩。追随不忍轻言别，回首城楼没晚烟。
空府同来贤大夫，短亭门外即长途。不辞烂醉尊前倒，明日此观重得无。
酒户棋兵孰与侪，月宵曾遇六天街。南燕到后怀君远，时入楼东画舫斋。
义山山下有灵泉，泉号聪明自古传。四百年中三出相，不才何幸继前贤。
禅窗虚敞瞰西南，野色溪光接画簷。云去碧天无间断，一眉依约见山尖。
大都心足身还足，祇恐身闲心未闲。但得心闲随处乐，不须朝市雨云山。
日醉风酣百卉开，锦鞯争跃大堤来。城东有客歌盆久，不敢将春上老台。
碧城斋禁放朝元，晚饮偷消白日闲。天上高真潜诇得，因将瑶藻掷云间。
宝刀玉尺裁佳句，雪溜云腴试早芽。睡魄顿消清到骨，一成僧味似僧家。
京口刘郎是穆之，风云未作苦栖迟。金盘一石槟榔赠，可得当年是讳饥。
犀甲三千越骑雄，平明来袭馆娃宫。君王不得西施去，万户那能住甬东。
雪梅连日碍层阴，昨夜银台瑞霰深。待诏多年无屐齿，窗间犹作洛生吟。
自知无业致吾君，只向空山弄白云。已共此山私断定，不须转辙重移文。
寂寞函关锁未开，田文车马出秦来。朱门不养三千客，谁谓鸡鸣得放回。
三元凤历当春始，万寿龙巵进御前。彩胜朱旛宜此日，金枝玉叶庆新年。
苍玉新旗祀木神，今朝太皡始司春。农躔渐觉星辰正，寿历长随日月新。
翦彩房中新胜出，披香殿里早春回。祥云更傍南山起，来对君王万寿杯。
苑中芳树条风细，天上黄衢杲日迟。仙果定生千岁实，祥烟长护万年枝。
春官青鸟司开启，星舍苍龙主发生。甘雨惠风资帝力，杏花蒲叶劝民耕。
玉殿香丝萦彩缕，金盆白雪间红花。子孙千亿无疆寿，尽逐东风入帝家。
东陆韶光先四序，周南风化被群芳。资生万物昭坤德，嘉庆千春集紫房。
东风初入长春殿，碧溜新融太液池。社远未当迎燕日，川晴先近浴蚕时。
白绿仙云杂紫云，长生灵气护元君。已膺虎剑司阴教，更珮金珰奏宝文。
宫中玉漏迎迟日，天上珠躔丽次星。轩顼圣图光亿载，皇英贤范奉千龄。
音官始奏融风至，御水初传晓冻开。寒漏催将仙腊尽，春旗飞入贵宫来。
翦彩平明出艺房，长生殿里百花芳。书衔燕子青春早，剑拂仙衣白日长。
雪晴宫树有新梅，来报东郊淑气回。春令先从天上起，年芳初向日边开。
迎气青幡猎晓风，九门佳气鬰葱葱。日华初在扶桑上，春色先归御柳中。
三殿兹辰奉御觞，薰风梅雨好年光。炎天更作奇峰势，来表南山寿历长。
后宫𩾐鸟将雏乐，上苑安榴著子新。嘉节已将天合数，明离还睹日重轮。
南方炎帝本乘离，长育群生在此时。命缕彩花传故事，风光天上更相宜。
南方朱鸟司时令，东阙苍龙护禁扉。万寿御觞端日举，祥风三殿绕云旗。
九霄嘉节重端辰，命缕灵符粲宝文。虞舜无为心自正，五弦琴上奏南薰。
宝岐麦色黄云重，御苑榴花丹焰深。已显丰年资帝力，更凭佳节悦天心。
紫禁端辰昼漏长，朱陵生气盛南方。长秋此日司阴教，皇极同时纳寿皇。
寿觞百福融甘露，宝索千祥镂彩云。五日永逢佳令节，亿年长奉睿明君。
香炉角黍传三楚，丹篆灵符辟五兵。更有龟台仙药在，河洲贤德保长生。
灵苗远采三山药，仙篆高飞六甲符。此日万神同翼卫，长秋洪算与干俱。
蕤宾干气盛炎方，坤德资生茂百昌。西域葡萄初蔓衍，成周瓜瓞更绵长。
楚粽雕盘九子香，彩丝朱索更迎祥。坤元此日扶皇极，伟兆先时协寿房。
鱼龙曼衍夸宫戏，湘虙浮沈衒水嬉。齐上圣皇千万寿，飘然仙乐在瑶池。
故事顺时羞角黍，旧仪乘节浴兰汤。人间凉麦欣时豫，天上薰风爱日长。
续命由来宜彩缕，辟邪相向佩灵符。夏钧调乐长生酒，岁岁宫中祝圣图。
宫中应节垂金缕，天上迎祥捧玉巵。更奏开元羽衣曲，年年长愿侍瑶池。
彩艾相传禳故气，香茅竞爱结灵芳。炎洲正觉仙游盛，化国偏知日景长。
班班疏雨寒无定，皎皎圆蟾望欲阑。应在浮云尽深处，更凭丝竹一催看。
馆娃宫里旧精神，粉瘦琼寒露蕊新。园吏无端偷折去，凤城从此有双身。
红桥跨浪二千尺，桥上危亭在水心。六月火云烧万里，夜来风细似秋深。
香溪春老误寻芳，只有愁云映夕阳。今日重来已如此，何须更问海生桑。
正月初弦二月赊，小园春事已如麻。强夸力健因移石，不减公忙为种花。
一丛梅粉褪残妆，涂抹新红上海棠。开到荼䕷花事了，丝丝天棘出莓墙。
茂林修竹碧谿头，梵宇深沈锁翠帱。从此崇山频企望，朝阳高处有松楸。
熳烂花时锦绣张，无端下马系垂杨。山亭水阁笙歌地，合与行人作醉乡。
竹圃云斋谢病还，更将禅号拟香山。诏恩叙旧君何让，从古英贤不得闲。
催拜连翩凤诏飞，乐城幽概愿相违。高云出岫虽无意，且待商岩作雨归。
紫汉回天斗柄横，萧萧羸马困遄征。南归昼绣恩偏厚，应有乡人笑夜行。
紫垣疏舍拂霄霓，官烛台衾夜境凄。况是颜生无饮分，小斋应免醉如泥。
省户沈沈奉秘斋，通宵箫唱九天来。如愚默坐将何比，维斗虚名本不材。
鬰鬰舂陵旧帝家，黍离千古此兴嗟。萧王何事为天子，本爱金吾与丽华。
丽康遗壤亘荒途，白水烟消拱木枯。陌上停骖聊借问，帝乡今有旧亲无。
轻邮千里给台符，晓月征骖上道初。自比汉儒恩太渥，一生龚胜恨私车。
柳市西头最远坊，归来先扫读书堂。闲园别有风流意，无限苔花上石床。
宴坐聊为适性场，徧开尘箧治缣缃。偷闲须撰斋中录，道帙儒经各有房。
修篁绿水已成阴，秀柏凌霜尽直寻。今日思人还爱树，岁寒颜色岁寒心。
退食西轩玩竺坟，鹊炉烟细篆难分。劳生未识心斋理，枉学颜徒不茹荤。
谁取孤根植槛旁，绛跗丹蘤鬭年芳。惊飙莫损亭亭艳，百子先秋未有房。
落霞残日罢空楼，月挂黄昏破客愁。天上幸无封拜事，谁教蟾影曲如钩。
九衢横骛徧骖𬴂，晓日浮云万盖迷。借问东京朱伯厚，一车何苦日奔驰。
平日少游思郡掾，当年邓禹志功曹。如何一命联州刺，更冠灵峰赑屭鼇。
诏版熏芝矞露浓，千龄华旦此亲逢。平刑六百叨优秩，已愧琅邪邴曼容。
处世儒宫井臼贫，偶怀铜刻逐观宾。汉家衒鬻盈千数，却用淄川牧豕人。
城外东风卷落花，更临春水惜年华。单车刺史无铙吹，叫杀荒池两部蛙。
狐尾单衣汉绶长，归来珍馆看啼妆。将军幸有封侯力，忍使秦宫令太仓。
外戚豪华善意钱，折巾平帻映鸢肩。支期一世惟偷宠，虚秉东京跋扈权。
箕岭逃尧去不回，沈沈遗甃碧烟开。廉泉让水犹堪贵，何况曾轻天下来。
室饵初尝谒帝晨，宫中鸡犬亦登真。可怜南面称孤贵，才作仙家守厕人。
班葛才华尽冠时，如何褒贬两参差。八公竝号翀霄客，谁作当年诣吏辞。
二山仙藻鬰纷纶，鸿宝于中秘术新。他日铸金多不效，余灾翻及献方人。
隠庐早学蜗牛样，讲肆仍将马队邻。北望乌衣才一曲，拟携联简就书筠。
楼上人惊岁律残，鲁郊齐垒有无间。夕阳高鸟知何意，飞尽青冥不肯还。
田田香叶满桥阴，镂玉仙葩照玉浔。应恐天姿太明洁，浅红微绿护芳心。
咒木成卢非我事，赌牛探炙亦何缘。乘闲欲数纹楸路，借问何如葛稚川。
飞盖遥闻上凿龙，白云苍霭晓楼钟。匏瓜讼阁空南望，知到诸天第几重。
重凿琼波弄酒船，翠珉英藻更相鲜。从兹春意无销歇，长似山阴癸丑年。
昔记神皇驻六龙，横波箫鼓沸天中。谁知一代繁华意，吹作菰蒲落日风。
藤箧纷披拥蠹筠，日开黄卷代谈宾。一经皓首心非悔，枉是无言对斲轮。
上路传呼万毂流，羸骖踏月五更愁。城门争道无因入，始恨车前欠八驺。
晓鉴霜毛乱欲飘，感衰怀壮两无聊。渊明雅思真高世，也解嘲人插素标。
雨余春色太匆匆，已有残英满地红。先落后开应定分，一般迟日一般风。
急雨前旬滞客筵，群葩何事亦翩翩。风长日暖东君醉，无限宫娃失翠钿。
几年辞宠解华绅，佛忍庄恬共啬神。岁晏始知松柏茂，凌云高节不关春。
芝术新园御陌东，飘然云鹤此相从。贵交亦有功成约，林下他年或见容。
崔嵬缯阙倚云梯，三叠鸣笳引夕鼙。使范雄严天意悦，瑞氛斜日紫垣西。
七子高风拂混茫，丹青遗影尚琳琅。山王偶尔兼荣遇，不得延年赠短章。
沥恳囊封避政均，天恩从欲宠孤臣。回瞻始愧功名地，池有祥鹓阁有麟。
路寝崔嵬敞九筵，相仪曾识帝心虔。汉家山委无穷瑞，尽属渊云奏赋年。
奉行汉事稽遗典，陟配周诗讲肇禋。一世声名皆帝力，请君鸿笔剩书筠。
分符怀钥两叨荣，公退宾尊恨独醒。禊洛赏花都未识，岁寒空爱竹青青。
隠几铃斋咀道腴，洛烟嵩霭徧神都。时时更作书生咏，方信随何一腐儒。
掉臂论交俗久讹，夫君高意遏颓波。蕣华暮落松凌雪，借问凋芳校几何。
荣路徘徊力已疲，保全恩惠剧春熙。须知散栎无庸日，方到群材搆厦时。
久厕鸾鸿刷羽翰，大都飞意倦须还。周南日夕归心动，笙月飘风尽有山。
亲见仙科唱第时，宠均宣室对神厘。汉台诏令方深厚，好取名郎作训辞。
老去勤勤念一丘，已将身世上虚舟。济川善谑情虽厚，似倚清才恼白头。
寂寂虚堂一自幽，绀梢苍叶更临流。不须重画沧浪境，一片江天小样秋。
几曲春渊逗碧塘，翚檐沙版照波光。多年不浴荀池凤，戏鹜时时下夕阳。
薛县高台已半倾，碧波遗甃自盈盈。池蛙不辨兴亡意，犹学当年鼓吹声。
茅栋山楹抱曲池，孤怀终日此忘归。生平方寸无机械，庭下群鸥且莫飞。
春余池圃似郊村，吏散斜晖半府门。燕雀不知争底事，啁啾言语到黄昏。
堂下溅溅水欲周，水清烟底见游鯈。主人不是无芳饵，此意从来信直钩。
静岸无风敛夕霏，田田香叶满空地。戏鱼未必能知我，我自知鱼最乐时。
雨洗神嵩绀黛凝，中天鸾鹤恣飞腾。更怜晚翠知人意，并入东楼第一层。
二典勋华冠号荣，灿然三代继英声。如何孟子尊儒术，不肯临篇信武成。
日日开门避宠呼，舞骖飞盖共虚徐。昔人枉解痊秦痔，只得君王五乘车。
代故由来足纠纷，高才忧世强云云。太宗不用长沙傅，虚使群臣谥孝文。
波环颍曲持竿石，云拥嵩岩炼药炉。尽是他年归隠计，更凭猿鹤作前驱。
解郡西归疾有痊，洛台分籍养高贤。逍遥莫道无推重，云外传呼拜表天。
暂息尘机不为年，高风聊借九区传。周聃汉朔谁能测，且作清时吏隠仙。
笔阵谈锋醉幕天，遥知三俊共周旋。据鞍旧将曾销髀，不得行间左执鞭。
谷浪如烟曲里深，使旗斋舫此幽寻。不知鱼鸟思人否，曾费东山拥鼻吟。
沿缘绿筿无穷岸，萦带香荷几曲溪。可惜高秋真赏地，夕阳残月枉平西。
阳郊陪礼忽三年，目想坛觚切绛烟。今夕纤萝还不动，百神应到紫宫前。
两扶天御陟圆丘，璧月珠星拂彩旒。谁识从官兴感夜，卧听寒柝宿扬州。
阳律初回七日春，谁将灵品占佳辰。镂金翦彩空迎福，无奈牛羊已胜人。
鹫宇岧峣轶翠霏，清秋香火绝尘机。心明更接真空辨，应有天花满席飞。
香拨檀槽奉客杯，细音余响碎琼瑰。只应强作弦中误，且欲周郎一顾回。
万里春晖荡晓空，芳心何处不融融。惟余两鬓无情雪，最耐人间解冻风。
偶随和气上层台，河里风烟已暗开。空说虎牢天地险，不知春色过关来。
梵楼佛火千轮出，汉畤神光百道来。为报金吾休禁夜，太平箫鼓宴钧台。
孝武威灵动百蛮，将军辛苦到阗颜。儒生未必无长策，枉使匈奴害狄山。
贾傅感伤论表饵，董生推本对春秋。蹶张抵几能为相，谁序儒家冠九流。
金门高隠宰官身，尽把功名付客尘。慧露真腴内消热，可烦霞脚一瓶春。
龙衔缥质尊王贡，月满春规记焙名。此味赏音知有意，不将甘醴作交情。
省访春丛艳最殊，寄来犹识锦霞舒。名园自宝仙葩种，可是全因勿翦余。
贡焙僧岩各有名，手封奇品更丁宁。衰翁剧饮虽无分，且喜云腴伴独醒。
一匳真茗慰铃斋，更伴仙卿逸藻来。夜啜晓吟俱绝品，心源何处著尘埃。
高斋新境断纤尘，曲圃芳畦豫记春。今日且资移树法，明年应作看花人。
绛艳由来拒早霜，金英自欲应重阳。主人昔意兼新意，并为寒葩两种香。
不肯归休本俗才，痴儿了事太悠哉。劝君抽取文符手，且就凉轩鬭茗来。
袁褚才名自古稀，可嗟高节晚相违。迟行便足为丞相，枉受黄罗乳母衣。
此路前闻七圣迷，风霾终日暗天涯。心如摇旆头如葆，却羡枯桑了不知。
晼晚千花已自稀，狂风犹欲挫芳菲。王昌近在墙东住，可惜残红取次飞。
小集曾因善叙传，西州余藻复盈编。中郎久已成枯骨，争奈柯亭十六椽。
章街十里瑞霙飞，有客蓬山寓直归。双履未穿乘款段，比量东郭是轻肥。
一夕欢娱凤帐秋，晓天归驾待琼辀。银潢便是东西水，不独人间有御沟。
紫宙风轻敛夕霏，露华应湿六铢衣。鹊桥贪问经年恨，不觉蛛丝减旧机。
汉家猗殿敞云屏，青雀西来底有情。席上残桃犹可种，刘郎争奈不长生。
萧萧墟落暮云寒，坏曲薪歌浃野欢。何处饭牛归路远，一声辛苦愬漫漫。
白首江湖传散人，天弢解尽有天真。汉家不惜青蒲费，终为枚生一裹轮。
八法神毫焕宝题，至今鸾鹊欲惊飞。临空莫遣流尘晦，幸有仙人拂石衣。
韩邑西南上故原，春林几处驻行轩。何妨豫卜归休地，从古三公亦灌园。
耕畴乔木许西偏，嵩颍相望似有缘。更问具茨南复北，那边堪作种芝田。
粉箨烟膏秀可餐，森森庭际鬭檀栾。谁教节目生皮外，却解虚心保岁寒。
匹马中衢类断蓬，疏星残月共寒空。汉家未给千门钥，弛镫墙阴避宪骢。
万物迎春兔目开，亭亭圆影覆莓苔。孤根信得全身地，可待山中养不材。
楚雀乘春翐翐飞，蒜头椒目禀生微。风前莫学惊鸥散，堂上人无海客机。
空庭残雨伴风休，芳树阴阴晚雀留。无限好枝堪敛翼，不知何事更啁啾。
像阁岧峣出翠阴，有人凭槛看嵩岑。方袍更语闽天旧，且取归心付佛心。
槛外风烟洛汝通，宾簪禅毳此相从。主人解选登临地，数片秋天六六峰。
缭绕西隄接暮云，半天残日尚留宾。归桡直渡无多怖，纵有风波不陷人。
汉家甲令议蠲烦，曹札沈迷拥昼轩。城旦千条纷未举，始知黄老得名言。
䡾䡾雕甍傍九衢，藻扃无复蕊函书。徘徊尚有飞轩月，不把孤光照碧疏。
放溜轻舠掠晚沙，时时波底碎秋霞。清阴十里堪乘兴，疑到江东安道家。
新年城曲坐溪台，密霰初收晚冻开。无限禽声兼柳意，欲催春色过湖来。
水华烟态压回汀，客至无情亦有情。芳草不须缘短梦，一番新绿满塘生。
闲拂苔矶弄钓轮，幽怀先赏潩滩春。沙鸥似未知余意，惊舞时时错避人。
一水萦纡荡夕霏，樵风上下燕参差。斜阳无限沧洲景，可惜山阴兴尽归。
春色东来不待招，烟光已过洛阳桥。如何解尽人间冻，鬓畔霜华转不消。
洛浦冰消润韈尘，野禽何处不呼春。柳梢弄色花条软，已似遥嗤白首人。
一世夔龙集盛期，公槐邦栋耸乔枝。更将出处均天分，荀凤庄鹏各有池。
曾见青旗上苑回，瑞幡仙萼翦刀催。朝来独曝茅檐日，且暖蓬心一寸灰。
岩曲孤根为底来，婆娑生意画云开。霜繁露重樛枝落，借问于今材不材。
诘曲山阿冒石梯，听泉寻竹到招提。凭阑未徧催归驭，可惜溪西更有溪。
刹刹寻僧驻盖频，已闻归骑趣城𬮱。岩云不散溪泉咽，野色幽声共怨人。
宝阙凌云宴罢初，纷纷归骑徧春衢。灯光月彩留清玩，不觉车前甚宠呼。
燕池昔有金丸戏，蝈氏今无牡菊烟。暗水群鸣聊借问，为官何似为私年。
万数鸣蛙暑雨天，此声何必问憎怜。周公忍事肠三斗，寄怒犹烧牡菊烟。
唳鹤啼乌隔斗城，喈喈辛苦报朝缨。僦庐不识端门漏，长愧东窗第一声。
小园烟草接邻家，桑柘阴阴一径斜。卧读陶诗未终卷，又乘微雨去锄瓜。
历尽危机歇尽狂，残年惟有付耕桑。麦秋天气朝朝变，蚕月人家处处忙。
村南村北鹁鸠声，刺水新秧漫漫平。行徧天涯千万里，却从邻父学春耕。
少年壮气吞强敌，晚觉丘樊乐事多。骏马宝刀俱一梦，夕阳闲和饭牛歌。
梦惊单枕拂霜毛，月影初低烛影高。枝上万禽犹寂寂，寒鸡何事独三号。
勤勤高意念林丘，新买溪园洛水头。千载圣贤方契会，恐君难作赤松游。
芝廛松坞富烟霞，更接西台御史家。借问贤人何日聚，定知郎宿映台华。
十亩名园隔世尘，山嵇风义暗相亲。只应岁晚凌霜操，并托松篁待主人。
府廨寥寥似野庐，晏眠犹厌阁铃呼。不知云梦泽南日，得似富平津北无。
磴道盘纡薄晚云，天边疑见斗方春。清风万里知何意，吹尽华缨漠漠尘。
洛渠西北暮烟来，碧瓦朱轩压水开。岸曲便容刳木艇，阶唇仍作钓鱼台。
金谷苍茫旧里存，年年芳草怨王孙。游人慎莫寻荒径，霜露沾衣似泪痕。
新结禅庵当小斋，见山何必上高台。嵩岩更似知音赏，雨罢先供翠色来。
腊脚春槽细溜香，一杯何幸得君尝。十年离恨无销处，且付山公酩酊乡。
虎眼春波溢宕沟，万艘衔尾饷中州。控淮引海无穷利，枉是滔滔本浊流。
蜜勺琼浆荐羽巵，修门工祝俨相依。蛾眉杂遝无穷乐，泽上迷魂底不归。
司命湘君各有情，九歌愁苦荐新声。如何不救沈江祸，枉解堂中许目成。
从古忠贤困佞邪，区区尘册费长嗟。谗人肉味知何似，豺虎刚嫌污齿牙。
枉尺由来贱直寻，巧机愁杀汉川阴。莫将三四为朝暮，虚搅群狙喜怒心。
嵇阮生平忆共游，此君高节最凌秋。儿童少作并门骑，千亩留封渭水侯。
簇云丝雨共凄迷，红日应衔苑树西。陌上绛涂深几许，羸骖无锦可障泥。
秃翁无版出无轩，清藻千章愬旧冤。可惜骚人能设问，皇天终不答根源。
仙楼觚阙概云霓，奕奕威灵拥太禧。海内兵销无伐国，牡荆闲偃汉宫旗。
蹇产通天百尺台，岁祠三一羽旗开。卧闻野雉宫前雊，应有神光坛上来。
宫垣宝势压灵鼇，䆗窱斋房宿幕高。倦枕不知秋已至，商音半夜入云璈。
琅蔬琼屑奉斋场，薜席时飘鹊炷香。永昼不闻宾榻语，并储真气助龟肠。
碧筿珍丛北户阴，时时天籁著风琴。体中痴黠何须判，一夜甘为洛客吟。
诏恩蠲谒静朝扉，掀淖都街独未知。同舍恣成庄蝶梦，可怜臣朔忍朝饥。
出守西周又许田，白头何幸再朝天。升阶子细瞻尧日，不似侏儒梦灶年。
亲见乌衣竹马年，如何便学草楼仙。长安名利非真趣，好趁春膏种玉田。
昼枕高舂体不勤，客来犹复著纶巾。冒荣初牒无三最，宁是朝家予告人。
关外春来亦可怜，平明箫鼓浊河边。殿门恩泽催幡胜，不预朝簪整八年。
昔迎留守萧丞相，今哭谈经戴侍中。一代高情无觅处，落花残日九原风。
故郡迎丧匝野悲，柳车丹旐共逶迆。泉涂自古无春色，可惜森森琼树枝。
宫中命缕千丝合，阶下祥蓂五荚芳。汉殿桃枝先作印，楚人兰叶续为汤。
天关却暑金为狄，帝坐禳氛斗转枢。不似人间传节物，岁时长作辟兵符。
蕊宫琼构切昭回，五月嘉辰万寿杯。舜殿薰风琴里散，汉闺明月扇中来。
鲜云瑞旭楼前晓，宝艾芳椒殿里香。五数已知随地永，九重更自配天长。
楚筒结粽金盘丽，班箑裁纨玉字轻。琥枕透蚊光不灭，瑶箱乳燕羽初成。
篆桃刻印神图术，采药和丹宝笈功。欲验嘉辰蠲毒处，轻炎不入广寒宫。
汉家宫掖与天连，桃印金刀瑞气鲜。朱夏虽称五之日，皇图自乐万斯年。
金徒漏永乌犹渴，宝扇风徐雉欲飞。借问人间传彩缕，何如石上拂仙衣。
纸尾勤勤问姓名，禁林依旧玷华缨。莫惊书录题臣向，便是当时刘更生。
走马东来冒驿尘，今年重识帝城春。自怜已作衰翁态，苑树宫花笑杀人。
陈蕃推席偏忧国，孟国囊头不祭神。一自太官供赛具，皇天无意福忠臣。
枌榆乡社转春蹊，坐荫芳林日欲西。触袖野花多自舞，避人幽鸟不成啼。
道之不行乘桴浮，赴河蹈海成今游。春归应到岭北树，日出先照天南楼。
群山南走失所往，百川东逝兹其穷。天低水国疑将压，人过月塘愁欲空。
莎青石细浅见底，天空云淡无一毫。波间圆月照不动，海上清风来最高。
光武休戈诏子陵，高台时暂别烟汀。当时四海皆臣妾，独有先生占客星。
云峰千仞对吾庐，洞古名新郡守书。须信神灵知受赐，先兴霖雨远随车。
天开八叶莲花峰，神龟引子巢其中。千年皮骨老化石，玉色不与凡工同。
宽逾城阙峻瑶魁，万壑吟风四壁苔。不独云霞可招隠，溪流常送落花来。
欲游城郭应难遍，每访湖山亦自劳。坐致眼前无限景，僧房寄处蕺峰高。
别开洞壑翠微齐，萝薜云深路转迷。一榻繁阴炎扫午，六秋岩畔足幽栖。
殿宇时闻燕雀喧，虚庭尽日少人行。孤吟独坐情何限，时喜风传中鹄声。
碧睛蛮婢头蒙布，黑面胡儿耳带环。几处楼台皆枕水，四周城郭半围山。
去年三月洛城游，今日寻春到凤州。欲托双鱼附归信，嘉陵江水不东流。
九霞凝标倚霄极，尔时师在云岩侧。坐中不起见诸方，满祴天香嗅薝卜。
海峤崭崭万佛螺，赤髭半颔谁相过。卓锡时攀三宿树，翻经讵著四围驼。
何年掷钵来京毂，抱蓬成畦紫兰馥。王公撇席争逢迎，不意当今有平叔。
第一多闻师子儿，碧云余力嗣工诗。尽把天光注言语，真将清气入肝脾。
有人官冷抱穷愁，客坐无毡尘影流。吃口倦谈真寂寞，移书避事喜旬休。
愧惭禅嫡来相问，刮目探怀授珍蕴。已轻安石为老生，更恼王筠赋强韵。
比来缁侣颇言文，局促啁啾宁足论。私地蛙鸣徒聒耳，长沙国小仅回身。
惟师墨海多雄藻，具足身中无欠宝。先追御寇跨泠风，后伴骚人拾香草。
嗟余投报乏琼瑰，目睇金园剩九回。篮轝媻姗两生举，定容元亮醉中来。
戴斗通欢瑞节来，新年共上万年杯。宫花杂珥天心悦，并觉春从殿里回。
宝刹虹幡蔽曙霞，中天凝跸转云车。不妨归路王城远，满袖飞花杂雨花。
柔极深慈冠古先，谢成宗祏奉斋牷。欲知太姒嗣音盛，亲见周王作雅年。
宣室崔嵬冠未央，殿帷深掩上书囊。贾生始得虚前席，董偃寻闻献寿觞。
兰署曾叨异等名，当年不与赋天庭。尘容此际支离极，惭见唐家千佛经。
汉幄思贤尺诏飞，不材充赋谅非宜。就令能奏三千牍，未免长安欲死饥。
绿底封书矞露光，试名仙局霭芸香。固惭卫国乘轩宠，犹胜唐家脱腕郎。
朱华通奏见晨晖，内寺传薰得早归。私舍不应劳薄澣，天花仍在净名衣。
动地箕风白草干，旗亭歌阕据征鞍。三冬大雪梁台路，不敢逢君唱苦寒。
北平心计尽红牙，五日雕鞍暮到家。林下觅春春已晚，绿杨枝暗不通鸦。
风蘤幡幡续去条，一朝欢尽负霞朝。人间赋笔如公少，借问离愁著底浇。
涡曲攀花泥酒巵，西园春去一凝思。谢公今系苍生望，无复东山携妓时。
南阙腾章归老初，安轮四马照中都。不知谁在东门外，解道贤哉此丈夫。
声名自昔拘如锁，富贵由来薄似云。今日冥鸿到天外，世间矰缴漫纷纷。
倦听当关报曙光，深藏象笏解荷囊。身闲不傍功名路，方外方知日月长。
高挂尘冠静拂衣，安贫知退似君稀。门前便是东山路，谁肯功成名遂归。
翰墨班中推旧老，功名罢后得高眠。钦风最有鼇山长，技痒思归不待年。
东南郊日上团红，浩荡天区望始穷。独爱暖云如擘絮，纷纷无事映晴空。
绀宇传香鹭序回，南趋别馆宴庭开。正因恩厚心先醉，不待君王常满杯。
酒中优场下调喧，连天震鼓舞行翻。看终白雪青山技，不觉斜光上缥垣。
霜繁天白雁行单，灌莽梢梢矗早寒。正是河山摇落处，莫轻离思欲凭栏。
溪滣水净莲茎倒，林杪风干栗罅开。迥眺独吟俄夕景，毕逋鸦尾过墙来。
觚棱南抱彩山连，楼下沈香百炬然。此夜有人之帝所，默裁余韵记钧天。
迥望场中百尺竿，趫材飞捷过跳丸。垂堂亦有千金子，不敢中衢徙倚看。
孑孑危橦突倒投，负材骄压汉场优。如何日到危身地，只丐旁人一笑休。
十年通籍向苍龙，孤直何缘免讳穷。欲识深心似鱼鸟，不将山海换池笼。
承明年老厌文书，尺奏朝通暮剖符。数领近藩君莫笑，犹胜长被鬼揶揄。
杯霞三釂客颜酏，明日离魂伴玉珂。我为有人轻狗曲，同居不敢唱骊歌。
共到东园把酒巵，邀欢只畏酒行迟。尚书有对何能顾，况是尚书无对期。
林间晓日静晖晖，判共山公倒接䍠。不信佳人唱花落，试寻栏畔有空枝。
名园新景极幽寻，廊庙功名江海心。广作岩扉容驷马，他年此路待飞金。
水竹郊园占洛畿，私书素友约忘机。公今已为苍生出，虽有云山那得归。
方外仙乡岸幅巾，三竿红日照霜晨。当关不用惊驺唱，共是扬家载酒人。
雨脚衔山夕照和，簟间凉气晚来多。蒙蒙未拟昏城树，飒飒先能闹沼荷。
丙御萧萧上翠微，故林泉石共光辉。晓猿夜鹤知无怨，得见山中宰相归。
武当宴席挥金罢，郑圃联章驿雾成。莫独名山藏秘本，别须留副在华京。
雪后云归露晚暾，冻舟犹自滞溪门。潜鱼不上湖光静，漠漠寒沙印雁痕。
压塍霜稻报丰年，镰响枷鸣野日天。辅郡不知为水耨，楚农新教命家田。
春晓灵旗画尾斜，汉官青帻待晨霞。宫中彩树纷无算，不待东风已作花。
红鲜高下照横溪，勃窣含情欲上隄。手揽缃茎那忍折，戏鱼长在叶东西。
荷花深处放舟行，棹触荷珠碎又成。莫道使君迷醉曲，分明认得采莲声。
野菊斑斑岸蓼红，使旗同驻赏秋风。斜阳更助凭栏胜，高下楼台波影中。
萧萧露白蒹葭老，索索风干杨柳疏。坐见渔舟归浦尽，小篷明灭上灯初。
湖上烟光九月天，于今墟落古西偏。风波罢后汀洲静，两两凫鹥曝翅眠。
嵩騩凌秋爽气来，川原高下一屏开。溪云尽日无还意，正自天边作雨回。
沆莽团红上晓原，露英风叶隔尘喧。天边一寄冥鸿意，越乙荆凫判自翻。
榔栗婆娑昼影圆，披襟凝眺此翛然。鹂留便作林间伴，正是麰黄椹紫天。
千里梁陈一眺分，古愁今恨枉相闻。早须跋马收清思，莫看沈西日暮云。
终年羁束厌华绅，暂到林墟似出尘。尽是机心可忘处，争教鱼鸟不留人。
一翚轩翼四簷通，草树依然接旧宫。苑外自飘新岁雪，台边谁识故王风。
殊庭夜醮肃真仪，奏罢云章月已低。自笑谈宾真俗骨，不斋犹得醉如泥。
郡将移书卧阁频，假提千骑出班春。校中宁免时髦诮，欲作宣明面向人。
湖中新水照春辉，绿徧垂杨千万枝。此地得非名细柳，暖烟偏照亚夫旗。
闲驻春旟玩碧浔，波光杳杳树阴阴。便将塞下风沙意，回作江南烟水心。
浚湖栽柳重城下，弄水攀条三岁中。谁见使君欹帽处，鸭头波上雪花风。
弱柳毵毵湖上天，天青湖碧此留连。东方千骑浮云骏，折得春枝便作鞭。
昔人杨柳咏依依，曾与征夫说戍期。看尽春条君莫叹，湖边雨雪是归时。
三年宦牒托东侯，旌荡危心斛贮愁。一命鸿毛徒许国，单身萤火若惊秋。
堀堁征尘敝客裾，晓盘贪饭鲁人蔬。多年养病先黄老，岂辨司空城旦书。
江上春阴柳万条，离人无处不无憀。阮生块垒胸中极，故待兵厨著酒浇。
晚秋嘉树润焦原，楚老相欢万井喧。须信甘膏皆帝力，使君虚凭黑熊轩。
雨洗淮天旱始摧，正堪凭远上高台。萸津菊润斋醅熟，共助重阳辟恶杯。
青鸳刹下天香集，丞相车前佛月低。知有风人无限思，火城催向五门西。
袁褚声华约略同，到头忠佞两成功。先皇谩赐黄罗𧟌，不识明眸有贯虹。
曾见繁英出缥墙，更将朱实奉华堂。蹊桃得地偏相映，莫损清阴欲代僵。
蜀天寒破让芳晨，雪蘤霞跗次第新。解把清香与行路，教人长忆故园春。
赤白边书费坐筹，尚余清暇寄冥搜。知公擿句多情意，虚忆卢谌唱和流。
鸡檄防边未得休，久停欢酌为前筹。良辰床赏何忧晚，他日三公尚黑头。
凭高徙倚不成下，把酒直送斜阳曛。遮回西北望乡眼，遭个亭亭车盖云。
归云片片鸟行没，晚日寸寸城阴生。林下本无苏合弹，栖乌何事向人惊。
澹峰危木扫天春，青到屏端忆故人。一丈轻绡千里思，为君今日拂流尘。
春香摇曳夏阴繁，蹊曲愔愔静可攀。不是仙园三食罢，何缘灵核到人间。
绛蕊迎春五出齐，开时未识早鶑啼。不应尽占游人赏，留取余芳付李蹊。
为就东君得早红，年年开趁落梅风。凌寒拂晓相看意，争合尊中放酒空。
喜钞寒鸱六翮轻，萧条墟落恣飞鸣。屠邻腐肉知无限，少作扬州饿箭声。
万萼霞干照曙空，向来心赏已多同。未如此日家园乐，数徧繁枝衮衮红。
日烘霞底未成昏，拊物惊年并惨魂。李树已僵生意苦，秋虫何忍食桃根。
前溪夜雨锦张红，坠萼残英绕暗丛。已与吹开复吹谢，无情毕竟是春风。
晓腹清呼饱露津，本求仙蜕远嚣尘。貂温范蜜非吾族，枉共花冠托此身。
玉署重来访旧游，蟠桃熟徧碧城秋。不知身是真仙未，上到鼇山最上头。
溪上和风吹薄云，溪边花木亦欣欣。州人未散烦携酒，行乐先须让使君。
春云拂拂柳摇摇，尽日相望似见招。此意只应人未会，自持杯酒上溪桥。
少华山头雪未消，东风先已入花梢。今朝懒到溪边看，林下流鶑似见嘲。
莫言雨后长蓬蒿，恍惚溪边见小桃。待得数朝开烂漫，更须防避晚风号。
绕溪台榭据丘陵，试对春风日日登。苹藻凫鱼无旧恨，主人今是柳吴兴。
溪上寻春春已来，小桃初似剪刀裁。今朝判与诸人醉，暂见芳菲眼亦开。
挟柘行吟涉庾园，鹊林惊绕果林寒。幕中病客殊真侠，虚费游童逐弹丸。
故岁时光漏中去，新正甲子卷头开。迎新送故祗如此，且尽灯前蓝尾杯。
浅蒲垂蔓两厓深，闲刺烟篙到碧浔。会待乘春留禊帖，茂林修竹似山阴。
初日关门照上旌，芬肴无算客庖盈。本源渐大囊钱足，不复还家唱渭城。
快马如龙度埒尘，射麞放饮藉汀苹。鼻头出火风生耳，宁愿扬州作贵人。
风褭危樯浪拍船，三更残月下空弦。离鸿过尽啼乌困，犹自愁人不得眠。
素波凉晕淡层城，怊怅三年此夜情。独卷疏帷成默坐，暗虫相应作秋声。
九旻含爽助清辉，万里重阴误赏期。正恨浮云无意绪，世间偏恼最明时。
万叠云涛墨海间，天机地轴共回环。悠然便有沧溟意，况在灵鼇首冠山。
穿竹寻溪到穷处，一泓寒碧澹无情。谁令岩窦有高下，泻作潺潺鸣玉声。
叠甓分渠激硙轮，云喷余溜下通津。莫辞满掬云湍碧，聊洒征夫缨上尘。
病魂招得未浑全，暝倚秋屏岂是禅。一梦忽成霜蝶去，草深三迳若为眠。
鬼化斯文念贾生，精神雕琢坐寒更。一书草就兼衣卧，恨煞东方不肯明。
龙山戏马赏秋光，多少新诗入锦囊。磨灭英雄岂胜数，千年依旧一花香。
越国车前矜勇甚，子阳井底太骄生。乘时不羡云溟乐，口作仪同鼓吹声。
幰幰行舻破练光，提鞭旧岸接回塘。使君几作临波醉，犹省当时问葛彊。
春波漫处寻他浦，晚潦清时觅故洲。使舸忽归心赏罢，后来风浪但惊鸥。
戏马佳辰菊未黄，有人惆怅独持觞。心知不作匆匆意，故欲凌寒报早霜。
蜀地秋高未拟寒，翠苞如粒露华干。重阳已过君休恨，留取金英晚节看。
万缕金长暖絮萦，雪干云困徧春城。冲风力尽飞应怯，试与鸿毛较重轻。
穷巷空伤老治经，由来命薄是诸生。正须尽力排黄老，刺彘才能得利兵。
百尺危樯倚曙空，古祠箫鼓隔丹枫。谁将一只仙人箭，换作樵溪旦暮风。
饱食南荣曝昼曦，小星联影入枯棋。座宾只待王郎至，为判南风不竞时。
满盖繁声结暝凉，独驱归马向闲坊。嚣尘暂息非无意，半作冲泥污锦鄣。
不学诗书君勿嗤，人间情伪古难知。第看陵麦青青句，尽是当年发冢词。
商君要术惟彊国，孟子深心肯信书。大抵空言是糟粕，斲轮甘苦定何如。
上前奏笛串奴髯，自倚哀筝咏刺谗。太傅一闻流涕久，使君于此信非凡。
漠漠轻花著早桐，客瓯饧粥对禺中。遥知阙下颁新火，百炬青烟出汉宫。
倏忽韶光第九旬，无花何处觅残春。长绳万尺非难具，谁与天边绊日轮。
朱游英气凛生风，濒死危言悟帝聪。殿槛不修旌直谏，安昌依旧汉三公。
乌鹊桥头羽盖移，秋风长有隔年期。七襄终日难成报，不是星娥织作迟。
蠹简时披落暗尘，昼窗风冷冰蟾津。不须长叹夫差事，恐有邻房儳和人。
前殿笼童昼鼓赊，对论兵食近袍纱。此时刻意言颇牧，不为云中首级差。
钿点峰头矗太虚，远帆遥岸水平铺。不知真到云波上，得似工毫可爱无。
祠凭怪神树不伐，树得岑阴神托威。乡人奠酒女巫醉，祠树不知谁是非。
数株森立写皴坚，霜骨鳞肤千万年。秦帝从官徒自苦，取封不及大夫贤。
吹菊佳辰念物华，颜生不饭重咨嗟。故园旧种犹存否，露损风摇著几花。
不见当年丛桂枝，空山崄崒但霞霏。眼看春草萋萋徧，身是王孙未得归。
桐竹连云阿阁西，修茎浓叶蔽璇题。本来鸾𬸚排翔地，正恐羁禽不借栖。
除地墙阴植翠筠，纤茎润叶与时新。頼逢醉日终无损，正似得全于酒人。
雨中柳色醉中迷，上马弯弓散马蹄。阳关门外故人远，独有残阳相伴西。
彩胜香羹乐上春，我怀前事怅佳辰。瞿昙尚笑浮生假，况镂黄金假作人。
斜规脉脉霞底去，早凉萧萧林际归。年华摇落适谁怨，伯劳燕子东西飞。
离骚何苦怨𫛸鴂，𫛸鴂本因摇落鸣。寒蝉惊鹤亦无谓，要是愁人闻自惊。
远梦回时路已迷，三更霜月倚楼西。惊乌有底无穷恨，取向琴中作夜啼。
昔托孤根百仞溪，何年移植对芳蹊。云岩烈麝相思久，怅望清香未满脐。
翠柏童然杂蘤间，簿书余暇独来看。不须更共春葩竞，留取青青待岁寒。
寒圃萧萧雨气收，敛房障叶似凝愁。情知边地霜风恶，不肯将花剩占秋。
露花裛裛开还徧，风絮飞飞去不休。春解无情春亦老，欲将寥落与谁愁。
谪去房陵席尚温，回看北第已消魂。当时贺厦翩翻者，今日张罗不过门。
袅娜修茎青玉攒，凫翁濯罢翠痕干。湘君直寄江湖乐，要作风汀雨濑看。
我惭散质山中养，君结孤根江上来。相对中园两无用，菰芦何处有奇才。
溪芦得种庭轩下，翠色虽新野色销。要待九秋风雨后，冷梢危叶作萧萧。
平日宫中赐浴时，玉莲香目涌华漪。锦凫绣雁今安在，汩汩余汤自入池。
杏蕊菖芽正及春，风烟万顷缥陂匀。果然庄腹三餐饱，悒悒深耕不顾人。
炊𫗵中林烟火迟，劝农官吏驻春旗。蓬蒿意盛阳膏动，正是陈根可拔时。
十顷隋家旧凿池，池平树尽但回隄。清尘满道君知否，半是当年浊水泥。
池边不见帛阑船，麦陇连云树绕天。百岁兴衰已如此，争教东海不为田。
奔车下山朽索辔，倒行垂踵临无地。棋子十二卵相累，手探骊珠触龙睡。
花外超超百尺楼，碧帘深下蒜条钩。石城何似卢家好，曲里分明两莫愁。
江流东去各西行，江水无情客有情。此地怀归心自苦，不应空枉夜滩声。
东流江水鸭头春，南隔高原背驿尘。便使滩声能怨别，此愁不独北归人。
剑峰重叠抱巴天，从昔奸雄窃慨然。白腹黄牛余谶歇，汉家寻用五铢钱。
四十九年今日到，来欢往戚是欤非。床头周易有深意，自此恐须三绝韦。
晴缸红花久未落，耿耿秋思饶端倪。倾荷破月共天宇，女子墙高乌夜啼。
西风已飘上林叶，北斗直挂建章城。愁人底事最堪恨，络纬啼时无妇惊。
翠嶂奔腾一气间，六飞留赏暂怡颜。君王草草非真爱，心愧东方检玉山。
一马浮江拥瑞图，青规群彦掎长裾。本缘献替居门下，不为江虾与䱥鱼。
洛阳三月见梨花，遥认清香识钿车。今日风光两无頼，莫愁应已嫁卢家。
身外虚名莫妄求，强关事事判悠悠。试看云将三年役，止博鸿蒙一掉头。
紫苞如纽缀榆繁，春意愔愔徧近原。霁岭浮烟含缥翠，泮渠新溜变清浑。
菌阁平窥倚杵天，绮塍鳞隰逗春泉。谁将六国黄金印，拟换东周二顷田。
佛国天花两送春，岁阴何意重相亲。劳师且置弥天论，凿齿今才敌半人。
拄杖萧然陋庑开，茗花熬绿浅浮杯。清言未到忘言处，正待裴家驿骑来。
孤节区区是爱君，危言未达已危身。豺牙虎爪铦于剑，不为诗人食谮人。
叶叶棠梨战野风，满枝哀意为秋红。无人解赏如丹意，抛在荒城斜照中。
踏溪分藕养新荷，钿盖斜临瑟瑟波。自是天姿不污著，水深泥浊奈君何。
月面铺冰不受尘，缘何老桂托轮囷。吴生斫钝西河斧，无奈婆娑又满轮。
栩栩庄园梦正酣，曙霞分色照东南。闭门更费当关报，已是嵇康一不堪。
细溜沙渠逗曲池，碧浔余润渍蚌衣。风休浪静如圆鉴，时有文禽照影飞。
雪里逢梅近腊时，梅姿雪态两相宜。羡君此处留清赏，看徧溪头南北枝。
老书堆几宁堪读，酸酒盈樽不用赊。料得君非贪九锡，短辕长柄趣还家。
花穗迎秋结晚红，园林清淡更西风。纤条尽日差差影，时落钓璜溪水中。
川上轻风正满旗，幽寻不惮进舟迟。兰桡过后汀烟合，却见惊鸥自下时。
漠漠新茸上渚蒲，日痕波态共涵虚。无人解作江南曲，荷底田田自戏鱼。
一杯芳酒夜分天，万虑劳劳耿不眠。明日新春到何处，菱花影里二毛边。
北顾吾庐安在哉，天涯望眼到天回。碧云向晚无情合，思杀离人未肯开。
天上浮云不肯归，凭轩坐惜桂华西。一年此夕无穷恨，只是城鸦得稳栖。
万里重阴晦玉轮，兔孤蟾远托霄垠。世间未必皆同恨，亦有居心不净人。
去时荷出小如钱，归见荷枯意惘然。秋后渐稀霜后少，白头黄叶两相怜。
櫺槛余凉日未斜，海天相合碧无涯。樵风不动樯乌静，时见孤云伴落霞。
杖策溪边兴尽归，片云何事逐人飞。飘然自是无心物，欲去还来上客衣。
扑粉曾过宋玉墙，一身生计托流芳。不须长结东风怨，秋菊春兰各有香。
惠非蒙叟叟非鱼，濠上全知鱼乐无。春水未深鱼易乐，要须真乐是江湖。
黄山横骛晓成围，后骑萧萧万弩随。当路豺狼宜一发，不须回首问狐狸。
飚馆轻霜拂曙袍，糗飺花饮鬭分曹。刘郎不敢题餻字，虚负诗家一代豪。
黄葵贵丽不夭饶，一朵新晴松下高。还似迩英临黼座，曈昽晓日照天袍。
故乡寒食荼䕷发，百合香浓邸舍深。漂泊江南春过尽，山橙仿佛慰人心。
把酒凭高念岁华，此身流滞属天涯。故园丛菊无人赏，露压风欺只自花。
日华初丽上林天，殿里春花百种鲜。驱出余寒还故腊，收回和气作新年。
望春台下春先到，猎猎青旗倚汉宫。水自北涯生暖溜，花从东面受和风。
苍龙东阙转春旗，綷羽林梢最早知。青帝回风还习习，黄人捧日故迟迟。
夭矫苍龙引翠旌，君王暂报出郊迎。勾芒一夜催春到，万户千门歌吹声。
宜春苑里报春回，宝胜缯花百种催。瑞羽关关迁木早，神鱼泼泼上冰来。
晓天春气净融融，飞入天关第九重。灵沼水生初报雁，蓬莱云暖即从龙。
宫里春花才灼灼，殿前春仗已峨峨。东风尽解天池冻，不及君王庆泽多。
谁道春从何处来，只从金阙徧瑶台。苍龙便入时巡仗，玉液还飞行庆杯。
迎春宝胜插钗梁，拂钿裁金鬭巧妆。上作君王万年字，要知长奉白云觞。
双阙鲜云抱日光，朝来春意已昌昌。先从太液催波绿，后到灵和报柳黄。
银阙崔嵬对未央，春来始觉好年光。风生禁苑无穷丽，日向仙壶一倍长。
东郊移仗晓迎春，已觉轻寒不著人。天瑞穰穰君泽美，并教和气助佳辰。
新年十日逢春日，紫禁千觞献寿觞。寰海欢心共萌达，皇家庆祚与天长。
日照觚棱万户春，细风轻雾淡嘉辰。一番宫柳黄烟重，百种盘蔬紫甲新。
玉管轻罗和气动，土牛青帻报祠归。仙盘取露朝和药，舞殿裁云暝作衣。
漠漠春从天际来，春旗已在望春台。寒销岭上容梅落，暖拂江南放雁回。
清晓东郊转翠舆，苍龙驱暖入储胥。便回天上阳和气，散作人间宽大书。
星杓夜压禁城东，葭縠晨飞玉管中。扑扑烟花千户暖，嘈嘈歌吹九门风。
汉宫节物重年华，宝胜迎春绰绰斜。不待东风吹煦力，剪刀催出上林花。
故岁犹长新岁晚，东君破腊便回春。花枝稍稍暗红上，已觉轻寒不著人。
楼角红阳上翠旗，钗头新燕一双飞。天将美景催行乐，剪尽春云作舞衣。
旧文新札俨成行，柏熏微开帙气香。天下书多殊未见，颜生应笑下雌黄。
经筵敢倦力刊梓，国典将追鼎铸书。静对阙疑还阁笔，不知三古字为鱼。
月驭初明露掌西，翩翩犹伴夜乌啼。驾巢树冷空三帀，却是鸣鸠得稳栖。
佛螺双髻矗层岚，云穴呀空藓晕衔。异日主公求肖像，居然认得傅溪岩。
烟梢露叶贯冬荣，高出危墙近覆亭。闻道兰台有图籍，故留春粉助蒸青。
上国名园买地栽，试知韩令是雄猜。香根𣃁尽成何事，不识骚人托讽才。
媚条无力倚风长，架作圆阴覆坐凉。露蘂一春清袭袂，有人知是令君香。
散漫飞绵阿娜枝，家家眺赏霁霜威。尽将烟叶偷眉妩，不为章街走马归。
栖鹄云侯迥势开，主人留客侑金罍。欲知谢尚风流极，赌得将军鼓吹来。
后园平日引春渠，浴凤翔鸳两自如。一旦绣衣来簿责，余灾犹得及池鱼。
隼被鷃姿知有累，豺惊羊质固非真。谩夸鲁国多儒士，敢到君门止一人。
虹度长桥箭激流，夹隄春树翠阴稠。谁知昼夜滔滔意，不是沉舟即载舟。
前尘露气压轻埃，风漾花阴聚复开。苦恨浮云心不净，月中时污太清来。
风射长廊雪絮春，经筵无客有流尘。扪心自问何功德，五管支离治繲人。
薄暮歌钟宴平乐，黎明车骑过宜春。身长六尺饥将死，唯是平原厌次人。
衣满天街车马尘，学庐番下已迎曛。敝裘欹帽驱羸马，官长多能骂广文。
式燕灵琨睠蕙时，祓兰浮枣惜春晖。回骖并跃都门道，谁识颜王曲水归。
桓景全家遂得仙，佩萸吹菊对陶然。汝南鸡犬缘何事，不似淮王许上天。
青旗斜倚耕坛雾，膏壤遥迎御耦春。二步不应逾旧礼，天心自欲劝蒸民。
雕笼摧羽就羁栖，心识昕朝候不迷。群鹤在轩皆有禄，夫君何事独先啼。
君园稻富非争食，省树枝深未许栖。但得齐蝇无乱响，不辞风雨五更啼。
素瑟朱家古韵长，有谁流水辨汤汤。东家学嗜蒲葅味，蹙頞三年试敢尝。
连天华帟竦南端，画角吟龙叠鼓喧。按曲已休雕辇入，五营斜日亚旗竿。
纤草无人爱绿葵，一生私意竟谁知。须防白日倾心处，自是中园卫足时。
危弦度曲泛孤钩，一世知音未易求。直把将雏为陌上，主人犹复自摇头。
垂杨无态不堪夸，犹有余情解作花。三月纷纷飞似雪，白门啼杀叛儿鸦。
天幕风和毕雨余，翠轻黄浅亚春衢。不知张绪当年日，似得长条濯濯无。
苑路黄黄隔翠霏，三眠初熟倚春晖。枝枝柔曼皆堪爱，不分羌人拗折归。
玉树森森拂晓空，子云辛苦赋青葱。不知苒弱当君意，却就长杨便作宫。
内史兵机是所长，东师飞度取降王。谁知一夕谗言入，不得文皇七宝装。
千叠绡红抱蕊干，一番金雨映趺攒。比来醉笔赓新曲，简上飞霜不拟寒。
禁树连天雨送秋，千门寒气袭轻裘。优旃不用夸谐辩，陛楯诸郎已得休。
日烈花休树结阴，红牙贪调万黄金。伯松不学陈遵饮，为识鸱夷是酒箴。
帝梧春早二鸾飞，羁羽孤翻得树迟。今日并巢阿阁畔，依然同识旧栖枝。
讽书小史非新至，比舍名郎半昔游。君算青云多少地，三年来作北平侯。
红白戎葵相间繁，含情尽日对书轩。夫君太恃西垣贵，只爱当阶药树翻。
世间最有不胜妍，愁对韶华欲暮天。已被风开又风落，要为人羡即人怜。
侧曲艳歌闲送日，晚花初叶暗留春。舞狂风蝶时过树，啼熟林鶑不避人。
夜火虽中气未清，箑频□倦若为情。峰云不动林烟热，正为蜩螗作沸羹。
秋阳昼长不可度，身被单葛如重裘。何当急雨洗天地，坐使清风还九州。
晚襟清旷属层楼，摇落乾坤共作秋。正为中山存阙意，得无平子侧知愁。
积雨古墙生绿衣，幽花点点弄秋姿。黄昏楼角看新月，还是年年牛女时。
叶叶枝枝相避繁，攀枝庇叶独怡颜。无人为借天公力，移植方根虞芮间。
阳岑晚树飘花外，冷落晨杯捣杏余。喉舌官崇无晤赏，一轩筠粉伴刊书。
马上成功不喜文，叔孙绵蕞擅经纶。诸生可笑贪君赐，便许当时作圣人。
画船载酒及芳辰，丞相园林潩水滨。虎节麟符抛不得，却将清景付闲人。
披云似有凌霄志，向日宁无捧日心。珍重青松好依托，直从平地起千寻。
服殷自古称文王，几见符膺把纣亡。谁谓老奸亟篡事，禅台空立在繁昌。
偶闲如到女娲天，深入何殊葛稚川。何必东山随谢守，尽游终日恣陶然。
□几□□□□□，□□依旧向阳开。神僊究竟归何处，驻马多时望不回。
囊里真香谁见窃，鲛绡滴血染成红。殷勤遗下轻绡意，好与才郎怀袖中。
金珠富贵吾家事，常渴佳期乃寂寥。偶用至诚求雅合，良媒未必胜红绡。
门前画戟寻常设，堂上犀簪取次看。最是恼人情乱处，凤凰楼上月华寒。
浓麝应同琼体织，轻绡料比杏腮红。虽然未近来春约，已胜襄王魂梦中。
自得佳人遗赠物，书窗终自独无寥。未能得会真仙面，时赏香囊与绛绡。
回首潇湘二十春，江南投老未安身。如今再过黄花渡，遥想湘山是故人。
一人泉在此山颠，万人可饮闻旧言。顾我无人试此水，盛夏独饮南风前。
茅簷晴日暖于春，一枕钧天乐事新。满眼繁花皆得意，午眠安稳却无人。
云收雾霁水风高，百丈虹桥气势豪。疑是玉龙藏爪距，潜来江上看波涛。
万顷平湖水接天，湖光水色远相连。虹蜺截雨未归得，横在波心几十年。
记得当年过此桥，月明江上暑风消。而今重到经行处，空有湖光伴寂寥。
枕中云气千峰近，床底松声万壑哀。要看银山拍天浪，开窗放入大江来。
八千子弟已投戈，夜帐犹闻怨楚歌。学敌万人成底事，不思一个范增多。
朱冠衮背一何鲜，声厉情骄目悍然。若道物情皆锡类，雉媒争似鸩媒贤。
药石危言治乱箴，贾生晁错是知音。可怜当日司文者，不畏人言合愧心。
当年闻奏雍门琴，话著池台泪满襟。何况今朝陵谷畔，池台无迹可追寻。
曲江欢宴侍华裾，舞拍琴歌艺有余。独有纯臣王叔宝，解陈封禅一篇书。
雨蓑烟笠洞庭秋，独茧纶轻一叶舟。拟共停桡醉天幕，缓歌濯足不回头。
听辞深怅不同时，及到同时位大卑。争似唐皇将颇牧，禁中言下用无疑。
当时未识紫微星，独□渔阳燕此亭。今日园林为胜地，好将前事载图经。
云中江树冷萧萧，溪上僧归倚画桡。谁为秋风乘兴去，松窗先听富阳潮。
绀宇初成国已清，千灵慈护属仁明。山僧了得真空观，好续炉薰傲太平。
佛陇光沉茂草平，树林犹作诵经声。一心三观休分别，秋静山高海月明。
经济谅周当世务，收藏敢秘老农书。相逢莫羡山居好，归去蓬山有直庐。
昔年曾泛马当湾，团饭唤鸦篙楫间。今日江头飞不下，应知人世足机关。
雪霜不到海山隅，随分园蔬助醊𫗦。万物无情乘暖长，秦皇何事枉坑儒。
早霜新菊谩葳蕤，寇过人家空酒巵。多谢使君怜病废，免教寂寞倚东篱。
十载京华九日期，帝家园苑醉金巵。今朝郭外寻僧话，坐听寒泉遶竹篱。
一局聊将万境袪，非同得兔守枯株。北窗枕畔添奇物，却想渊明旧日无。
谁知坐隠妙通仙，国手那能得万全。对面机关难测度，临危一著谩争先。
江上何人吊屈平，但闻风俗彩舟轻。空斋无事同儿戏，学系朱丝辟五兵。
龙舟争快楚江滨，吊屈谁知特怆神。家酿寄君须酩酊，古今嫌见独醒人。
南方异产足珠珍，薏苡兴谗不忍闻。一见知君清白节，箧中惟贮色丝文。
五方纯色俨衣冠，应是山灵寄羽翰。多谢相逢殊俗眼，谪官犹作贵人看。
三径荆榛尽力开，千株桃李手新栽。慇懃莫怪寻嘉树，又喜春风过岭来。
数年不侍御炉傍，梦断千山隔帝乡。今日见师堪下泪，御书开卷带天香。
幽景前贤恨到难，泉声清浅出岩间。区区宦路重来此，尘世难逢特地闲。
醉吟曾共倚江楼，秾艳清香万柄秋。荡子再归时已暮，暮鸿惊散水悠悠。
万树秋风一路蝉，渡头重舣木兰船。自惭蹙頞非奇骨，拟问清朝跃马年。
夜宴设逻臣拜洗，两朝厥荷情感勤。微臣雅鲁祝若统，圣寿铁摆俱可忒。
空翠纷纷冷不流，风云常是护灵湫。山神鞭起龙行雨，散作炎州六月秋。
巉岩绚烂倚云隈，万玉无香结作堆。不是虬龙眠铁树，原来假石作根荄。
弱柳奇花递间栽，红芳绿翠对时开。主人当日孤真赏，魂梦还应屡到来。
争利争名日日新，满城冠盖九逵尘。一声鸡唱千门晓，谁是高眠无事人。
彤扉新授紫皇宣，品作蓬壶二等僊。今日访师无限意，应怜憔悴胜当年。
梵刹仙都显焕存，心心惟绍法王孙。俗流不信空空理，将谓长生别有门。
颠倒儒冠二十春，归来重喜访僧邻。千奔万竞无穷竭，老竹枯松特地新。
被布羹藜三十春，苦空存性已通真。我来试问孤高士，翻媿区区名利身。
晴溪几曲度澄湾，朝涉龙岩晚雉山。林叟野僧休笑我，平生所得是官闲。
西出州城五里余，大云仙洞最清虚。近来选得禅师住，是处精蓝尽不如。
不是无心继祖灯，道惭未厕岭南能。三更月下离岩窦，眷眷无言恋碧层。
何时归到望仙乡，故旧相迎兴味长。六月海风吹溽暑，瓜田白酒稔清香。
蔚阳山下祖茔居，巍岭崇高画不如。离乱不堪回首顾，春秋谁为扫坟庐。
积年祖宅隠黄山，门外槐根出地盘。幼子孤遗音信断，常时思忆倍辛酸。
雨涨滩头沙已空，一帆西上快清风。谁知去郡迟迟意，犹逐淮波日夜东。
已成沈约难并恨，且奉陶公有限杯。感事伤春多少意，星星渐入鬓中来。
千里观风使节来，百城舒惨系行台。威严少霁犹知幸，谁信芳罇镇日开。
蓝挼水谷与秋辉，疑作危棱磴翠微。向晚山僧苦留我，层层寒牖乱云归。
二相南行至道初，记名留咏在精庐。甘泉不洗天崖恨，留与行人鉴覆车。
南邻北舍牡丹开，年少寻芳日几回。惟有君家老柏树，春风来似不曾来。
滑守如今是世官，阿戎出守自金銮。郡人莫讶留题别，孙息期同住此看。
弄楯牵车挽鼓催，不知门外倒戈回。荒坟断陇才三尺，犹认房陵半仗来。
竹映红蕖水榭开，门闲乳雀下青苔。伊人何恋五斗粟，不作渊明归去来。
秋草更绿秋林衰，长安游客未成衣。凄凄斗欲变寒色，一夜独语看灯辉。
闻道芳洲景气新，却输鸥鹭日相亲。小槽酒熟玻瓈色，谁忆高台共赋人。
山下溪流照城郭，幽庭柏子风自落。古坛苍藓少人行，不见双凫见黄雀。
野木扶疎重复重，塘蒲涵水绿茸茸。琴书尤古得为乐，休问前山有戴颙。
静节归来自结庐，稚川闲去亦多书。请君架上添芸草，莫遣中间有蠹鱼。
冬日迎喧此未宜，苦吟那对朔风时。祇夸砌下留残雪，不看簷间斗柄垂。
植干森然美在庭，更怜相倚自青青。翠姿且有干云势，岂是孤生向远坰。
勾引风声已可听，高阴仍更接岗形。知君久欲平心气，早晚根傍长茯苓。
小舫闲撑莫厌迟，比于刳艇劣相宜。漕河有处通陂水，深入荷花人不知。
远爱檀栾碧迳开，荷锄乘雨破秋苔。直须探作阮家趣，更向烟林缺处栽。
杂芳春发浅深丛，曲坞逶迤紫间红。色贱格微应不数，少添兰菊待秋风。
翠色凌寒岂易衰，柔条堪结更葳蕤。松身柏叶能相似，劲拔缘何不自持。
浅浅清泉自鉴开，鳞鳞寒甃未生苔。山中亭午野禽渴，不畏人惊欲下来。
人闲溪上横刳木，素琴寒倚一枝玉。吴王城畔鏁深房，月下空弹孤雁曲。
春入西园何苦夸，我曾狂醉洛城花。如今老大都无兴，独坐晴轩看落霞。
靓粧艳服游川上，箫鼓声中俗自欢。寄语春风休用恶，恐教潭水起波澜。
古来富贵蹈危机，乐性安贫莫谓非。未及功名苍鬓改，欲从疎懒五湖归。
昔年同志逢时尽，今日相亲似子稀。犀仆忽辞云海上，远持双璧扣吾扉。
晴云嘷鹤几千只，隔水野梅三四株。欲问陆机当日宅，而今何处不荒芜。
昔岁南阳道中别，今向华亭水上逢。把酒语君悲且喜，流光冉冉去无踪。
九十日春无几日，不堪风雨竞吹花。舞英逐水向何处，泛泛斜溪伴晚霞。
前日看花心未足，狂风暴雨忽无凭。此身不及深溪水，随得残红出武陵。
春色斗空花亦休，绿园深锁更谁游。残枝遗萼不中看，暮雨霏霏起暗愁。
新安固与吾乡邻，山水清绝殊可拟。我今暂来子亦归，空听杜鹃云树里。
谁作此园为宴喜，而今乐事已难并。佳人去后门长鏁，蔓草离离上古城。
忽闻胡骑渡河水，月魄夜胁阴貂寒。独侍金舆立城角，龙蛇不展绕旗竿。
昭亭山色无纤尘，昭亭潭水见游鳞。长松碧筿入古寺，石上高僧度几春。
去年此夕肝肠绝，岁月凄凉百事非。一逝九泉无处问，又看牛女渡河归。
寻常圆魄岂不好，竞爱今宵分外明。明极只知无隔碍，谁言桂树向中生。
一年一见最堪惜，百岁百夕能几多。纵有明年似今夕，明年同会复如何。
风旗冷落偏欺酒，众树芳菲欲并梅。人意不知南亩望，只惊鸿鴈向川来。
湖上晴烟冻未收，湖中佳景可迟留。更临危树看群岫，雪色岚光向酒浮。
古今冠佩立朝人，多作北山松下尘。我爱蟠桃种来久，开花结子不由春。
洞深岂不有神物，朝朝但见云飞还。云收雨歇草树湿，涧下流水空潺潺。
枯藤垂溪水已消，溪水溅溅石间乱。潭静鸟呼人渡时，鸟惊人语来还散。
林下鸣鸠坼晴杏，田间水漫春溶溶。使君固自足风美，时傍青山去问农。
沙穴石窦无限泉，此泉缘底名不灭。庶子去来多少年，依旧清心共泉洁。
寻常画屏多画山，何意此山还作屏。峭排直上几千尺，下有石路莓苔青。
松门隠者我未识，一见君诗如已奭。岁月任随人事迁，此身不动云生壁。
春夜一二蚊蚋飞，久不见之尚可喜。而今稍喧来聒人，向后更暖奈尔觜。
昔送之官东郡时，夜阑对酒风揭屋。君今淮海予再过，古驿依依老槐绿。
缺月来照屋角时，西家狗吠东家疑。夜深精灵鬼初动，窸窣古莽无风吹。
赪泥墨印几壶醁，将慰穷途阮步兵。一夜临流对明月，举杯愁听雁来声。
小雪才过大雪前，萧萧风雨纸窗穿。而今共唱新词饮，切莫相邀薄暮天。
日暖寒郊不起风，使君车骑出城中。遥知望处思兄弟，鸿雁连连下远空。
二水交流抱闾井，清潭几曲自渊回。已浮画舸遥遥去，更爱双鹥泛泛来。
舟中演满意不浅，却坐林塘景欲昏。翠色蜻蜓立菱蘂，青丝騕袅秣城根。
暗树秋风摆叶鸣，桃枝竹簟冷逾清。孤灯淡淡短亭客，半夜萧萧闻雨声。
汉家为瑞双黄鹄，只道飞翻太液池。不似云屏六画鹤，帝宫深处有人知。
昔乘野艇向湖上，泊岸去寻高士初。折竹压篱曾碍过，却寻松下到茅庐。
旋烧枯栗衣犹湿，去爱峰前有径开。日暮更寒归欲懒，无端撩乱入船来。
樵童野犬迎人后，山葛棠梨案酒时。不畏尖风吹入牖，更教床畔觅鸱夷。
响舌能令百鸟羞，听时丹杏发山邮。春云不定雨来急，湿翅苍茫高树头。
水边移得已伤根，枝叶如枯生意少。主人不使荒秽侵，遂长琅玕胜凡草。
春花开尽见深红，夏叶始繁明浅绿。祇知结子熟秋霖，不识来时有筇竹。
叶如华黍实如珠，移种官庭特葱蒨。但蠲病渴付相如，勿恤谤言归马援。
言石曾非石上生，名兰乃是兰之类。疗疴炎帝与书功，纫佩楚臣空有意。
人心与草不相同，安有树萱忧自释。若言忧及此能忘，乃是人心为物易。
此心生不背朝日，肯信众草能蘙之。真似节旄思属国，向来零落谁能持。
手自除荒手自锄，葱针已插壅薤本。朝芸夕灌岂不勤，比食翦苗闲且稳。
江天淡淡江水平，江岸有花红作穗。今日特向都城开，昼时只合衔鱼翠。
世言此解制颓龄，便当园蔬春竞种。到秋犹得泛其英，烂醉莫辞官有俸。
楚泽多兰人未辩，尽以清香为比拟。萧茅杜若亦莫分，唯取芳声袭衣美。
雨脚射淮鸣万镞，跳点起沤鱼乱目。湿帆远远来未收，云漏斜阳生半幅。
声名赫赫在穷塞，眉宇堂堂真丈夫。腰剑臂弓轻赴敌，无人不伏魏黄须。
江畔菱蒲碧无主，吴牛夜𩨍江干归。舟人不悟月已上，花脚野蚊撩乱飞。
老渔吹浪不肯休，一夜南风打篱响。滩下轻舟未可行，山脚盘涡似车辋。
古碑手集一千卷，河北关西得最多。莫怕他时费人力，他时自有锦蒙𫘞。
谁怜娇小好腰支，老大而今莫那伊。太守风流未应浅，更教多唱楚人辞。
良金美玉不可画，可画惟应色与形。除却坚明尽非宝，世人何得重丹青。
楼上山如淡墨画，城中水似轻蓝挼。杨州今似刀州景，似听中和乐职歌。
不见沙上双飞鸟，莫取波中比目鱼。重过三沟特惆怅，西风满眼是秋蕖。
已许郊间陈祖席，少停车马莫催行。刘郎休恨三千里，樽酒十分听我倾。
香包已向青春发，又见秋深特地开。应笑菊残无意思，不能邀赋洛阳才。
萧然寒圃有残芳，吟遍朱栏向夕阳。既许坐陪公衮贵，却惭蒿羽接鸾凰。
当时开向杏花后，今日绽当梅萼前。不畏雪霜何太甚，繁英如火满枝燃。
前占寒食一百六，算到其时未合开。丹艳已先灰管动，不由人力与栽培。
冬日萧条公府清，独将诸吏上高城。而今何处异畴昔，铁墓下闻狐夜鸣。
莎径依然见莎叶，莲塘无复有莲花。更看白水满城下，说著当时龙骨车。
食鱼何必食河鲂，自有诗人比兴长。淮浦霜鳞更腴美，谁怜按酒敌庖羊。
今年花似去年新，去年人比今年老。我劝厚地一杯酒，收拾白日莫苦早。
内家初上翠微宫，树里窥人在半空。笑语渐高无约束，侍臣偷望向云中。
西邻少年今出游，东家女儿未识羞。门前乌臼叶已暗，日暮问谁墙上头。
桑间小妇好声音，映叶穿枝意已深。尽日呼郎郎不应，萧萧风雨到前林。
春风任恶花自笑，白浪不愁头已白。戢戢大船江浦边，昆仑五两谁非客。
尔教禁足不出户，盛夏畏蹈蝼蚁踪。赤日去省已亡律，曷若冠带共甘浓。
风涛舂断越山骨，聚集奇险成千峰。碧瓮为潭立涎石，直疑岩底藏蛟龙。
蜀鞭虽紫多轻脆，最重商山节眼完。挂在苍崖饱风雪，藓花如漆试求看。
身在大梁尘土中，心思隠静云山里。忽闻乘柸江上归，月下碧鸡啼不已。
有马齿加疲且劣，欲求中驷问将军。为言身老趋朝熟，只要驯良不挠群。
青松抽干龙鳞细，秋兔束毫鸡距尖。杨子拟经聊以赠，蜀麻江楮报何嫌。
子鱼一尾不曾有，又诺毘陵苍鼠毫。细粒吴粳谁下咽，尖头越管底能操。
饮余晨露吸余风，噪遍高枝为俗聋。欲比伯夷清已甚，不餐周粟腹常空。
山头孤石望来久，天外行人今独归。药囊自有留生术，不管淮南木叶飞。
秋鸿声涩秋弦苦，涂金博山烟夜吐。寂历虚堂灯晕生，谁人共听西窗雨。
蒺藜已枯天马归，嫩蜡笼黄霜冒干。不比江南楂柚酸，橐驼载与吴人看。
绿橘似甘来太学，大梨如水出咸阳。莫将多少为轻重，试擘霜包几瓣香。
此土只见看杏蕊，大梁亦复卖梅花。此心还似庾开府，不惜金钱买取夸。
驿使前时走马回，北人初识越人梅。清香莫把荼䕷比，只欠溪头月下杯。
忆在鄱君旧国傍，马穿修竹忽闻香。偶将眼趁蝴蝶去，隔水深深几树芳。
曾见竹篱和树夹，高枝斜引过柴扉。对门独木危桥上，少妇髻鬟犹戴归。
此去吾乡二千里，不看素萼两三年。移根种子谁辛苦，上苑偷来值几钱。
蝴蝶飞时雪鬭轻，满街撩乱得人惊。欲寻宋子东城去，马畏春泥不敢行。
夷门市里侯嬴老，公子时能释礼过。莫问孟尝招致客，薛中遗俗尚应多。
山情水思半轩间，试问来居有底闲。唯有才高方暇佚，无论岁月自能攀。
君注起居同左史，我为委吏退延和。共经南陌东风急，侧帽偷看意已多。
天下滔滔久厌秦，英雄蛇鼠窜荆榛。少年豪横知多少，不及沙头一妇人。
桫椤古树常占岁，在昔曾看北海碑。今日四方俱大稔，不知荣悴向何枝。
霜浓草白兔初肥，苍鹘调拳猎犬携。剩付钱刀买庖𫗧，不须缘径更求蹄。
清淮直上水连天，坐看高帆后复前。自是乘风有迟速，不由人力爱争先。
桃花已满秦人洞，杏树犹存董奉祠。莫怪寒梅独多叶，只缘乐府有新诗。
春雨𩅨𩅨鸣百舌，林花淡淡洗燕脂。眼前耳底催人杀，不醉三杯大是痴。
溪头三月草菲菲，城畔春游惜醉稀。莫信杜鹃花上鸟，人归犹道不如归。
已见杨花扑扑飞，𫚖鱼江上正鲜肥。早知甘美胜羊酪，错把莼羹定是非。
前欲淮南求海物，缄书未发报还台。陆机黄耳何时至，罂品分传事按杯。
折却毛鱼一品资，吴郎声屈向吾诗。若论𫚖子无从著，冤气冲喉未可知。
悲忧如路去无程，靖节终朝酒自倾。苦苦来招为醉伴，西山不使伯夷清。
常爱陶潜远世缘，阮家仍有竹㛹娟。夜深风撼萧萧响，谁忆北窗人正眠。
五里十里销磨尽，千蹄万蹄来往踪。古今不是不经历，踏破青山重复重。
天意漫漫物自供，闻香能至是喧蜂。野人割蜜不须尽，留与寒脾作御冬。
紫缘常为海错珍，吴乡传入楚乡新。罇前已夺蟹螯味，当日莼羹枉对人。
腊近冬残云未合，江南青垅麦休肥。谁将太守随车雨，一夜从风作雪飞。
盆是荷花磨是莲，谁砻麻石洞中天。欲将雀舌成云末，三尺蛮童一臂旋。
几树桃花夹竹开，阮家闾巷长春苔。启扉索马送客出，忽觉青红入眼来。
朝乘铁獭上青山，最滑春苔乱石间。出入白云胜蜡屐，玉骢虽贵未应闲。
最好声音最好听，似调歌舌更叮咛。高枝抛过低枝立，金羽修眉墨染翎。
鞍傍带剑鱼皮鞘，马后携童越葛衫。度水缘山君底急，区区为答古千岩。
已过谷雨十六日，犹见牡丹开浅红。曾不争先及春早，能陪芍药到薰风。
四月时鱼逴浪花，渔舟出没浪为家。甘肥不入罟师口，一把铜钱趁桨牙。
五月枇杷黄似橘，谁思荔枝同此时。嘉名已著上林赋，却恨红梅未有诗。
缀缀红梅肥似蜡，蒙蒙飞雨洒如脂。吴郎齿软食不得，翻忆张公大谷梨。
看取有心常不展，亦知随分坼佳葩。无端大叶映莲幕，却笑菖蒲罕见花。
陶令归时远公送，石苔秋雨步迟迟。凌霄花在古松上，也笑向人人不知。
闻道山中出入稀，偶来溪上笑谈微。野云不管田袍薄，寒逼瘦肤相伴归。
新作斋堂祠画像，又兴高阁秘天踪。今朝还藉君移柏，昨日已因鹅种松。
高岩日照云常起，吹作兰花透纹绮。横为步障看未收，山雨一来风满耳。
日脚射空金缕直，下映壁间棱未织。野老先知雨又风，明朝望此重云黑。
洞门虽向扶桑开，洞深不放阳乌入。古来道士今莫逢，石壁乳流苔正湿。
流泉决决出洞底，自有细浪非风吹。山花逐水到山下，漏泄人间春未知。
谁将万古倚云剑，刺破苍石天窗开。下贮泓渊不可极，有时月漏清光来。
我本东西南北人，穷途不复泪沾巾。亦知车马有行色，为见长沮与问津。
溪边前日君辞我，江上今朝我送君。自去芦洲寄消息，故人犹在武昌军。
朝来又入杨州郭，千万中人识者谁。唯有来嵩曾画我，依稀见似昔年时。
同时沈宋称二豪，曾说龙门夺锦袍。我对前流接清唱，泰山轻重于鸿毛。
新松烟翠入衣巾，雨后冈原不起尘。霜露悲怀今正切，曾非结客去寻春。
江南二月草青青，送子归时已满汀。谁信而今有忠义，祇知七日哭秦庭。
昔年相国笼之赠，今日参军𫗵以蒸。一咀肥甘酬短句，定应无复谤言兴。
杨州太守重交情，我欲西归未得行。寒食尚赊花水近，妻孥煎去到天明。
百年蠹柳根半浮，揭屋颠风吹欲倒。寸步泥深登岸难，鳅干助饮邻船老。
风过巳午未肯止，酒病婴我心无憀。船头拍翅野鸭浴，水上摆子狞鱼跳。
岸边稚子戏把钓，蚯蚓作饵青条长。上去下来船不定，自飞自语燕争忙。
夜欲三更饥鼠鬭，灯残一点小星红。村边坎坎赛神鼓，船底怦怦驾浪风。
葑田青仄博弈局，岛树墨榅烟雨图。已去杨州百余里，回头还隔几重湖。
虾蟆嚎沫为科斗，蜾臝衔虫化细腰。蠹穴荒陂有多少，干风湿雨各飞跳。
唐氏能书十载闻，谁教精绝向红裙。百金买书蒲葵扇，不必更求王右军。
王瓜未赤方牵蔓，李子才青已近樽。我最年高杂年少，风流还有杜陵孙。
昨夜讴吟泻春酒，今朝波浪下黄河。主人不暇怱怱别，为倩流鶑寄语过。
舟行才及二三里，已复浅流如冻河。君有短书谁远寄，时因燕子拂樯过。
无才不敢学阳秋，嗜酒时能问大酋。前日偶从河上饮，文章何可并英游。
汴涨溅溅费挽牵，轻舟难若上青天。只知乘𫘝及先去，不意迟留落那边。
第四铺前风雨急，搭河过尽不忧滩。却愁蓬漏沾征橐，始信人间行路难。
轻舟已过第四铺，忆著阳关末尾声。怊惆杜公行底急，白醪何处得同倾。
五公雄笔厕其间，媿似丘陵拟泰山。岂意来嘲饭颗句，忙中唯此是偷闲。
千重海浪渔人醉，百战沙场野叟闲。能向闹中还得静，乃知朝市即青山。
三分春色一分休，始见桃花著树头。霰雪斗来如约勒，为公留作上林游。
大鱼人骑上天去，留得小鳞来按觞。吾物吾乡不须念，太官常膳有肥羊。
我家唯有一团月，挂在飕飕草屋东。玉兔已为公取玩，更休窥望桂丛中。
多病相如不复云，更何曾有卓文君。他时我向会稽去，只是荆钗与布裙。
见凭蝴蝶过墙飞，却梦翩然入绮闱。欲扑翅轻萦不住，觉时疑有粉沾衣。
芝旭驰名世有孙，大书如晓过秋原。长松怪柏皆成炭，豫氏观傍不解吞。
落花浄扫青阴长，野蝶闲飞绿草闲。侍从归来看鹤舞，便将樽酒欲招闲。
阴森园圃墙东地，携挈儿童树下吟。更约天边凤皇侣，阅书观画味尤深。
初约看花花已尽，重新邀客客应欢。真花既不能长艳，画在霜纨更好看。
四百鸾皇羽翼成，高低轻重出权衡。他时俱作公卿去，夸是王家门下生。
八月竹根移要雨，逢阴便向阮家求。请公静听萧萧叶，斗变江南一夜秋。
都城有地谁栽竹，只见寒樗与老槐。闻种琅玕向新第，翠光秋影上屏来。
去年锁宿得联华，二月墙头始见花。今日都亭公感物，明朝太学我辞家。
今年太守采茶来，骤雨千门禁火开。一意爱君思去疾，不缘时会此中杯。
雨发雷塘不起尘，蜀昆冈上暖先春。烟牙才吐朱轮出，向此亲封御餠新。
结雨竹西若若川，杨州歌吹思当年。刘郎若向风前唱，梦入青楼事惘然。
梦谷浮船稳且平，泊登冈顶看茶生。始从官属二三辈，时听春禽一两声。
茗园葱蒨与山笼，一夜惊雷发旧丛。五马留连未能去，土囊深处路微通。
隋家宫殿昔初成，不道荒凉兽迹行。今日知来高处望，山川兴废使人惊。
桃小未开春意浓，梢头绿叶映微红。君家歌管相催急，枝弱不胜花信风。
苏武艰穷只四篇，五言风格到今传。节旄零落都无咏，枉在胡中十九年。
送别西亭车马尘，天池回傍欲迷津。画船龙尾何时发，丹杏梢头漏泄春。
风光犹未老于人，兽口泉声泻碧津。一洗尘襟无俗虑，柳条开眼共看春。
苑树天边雨露匀，群公偷看锦丛新。眼穿欲折无由折，赏到人间不是春。
与公同是洛阳客，今日论年皆作翁。一见此花知有感，衰颜不似旧时红。
深殿有春人到稀，武陵虽说昧当时。踌躇莫忆人间世，恐至尘中悔却迟。
闻说偷观近玉栏，肠如车毂走千盘。无人忆著洛阳日，走马魏王堤上看。
白云堆里紫霞心，不与姚黄色鬭深。闲伴春风有时歇，岂能长在玉阶阴。
叶底风吹紫锦囊，宫炉应近更添香。试看沉色浓如泼，不愧逢君翰墨场。
七物甘香杂蕊茶，浮花泛绿乱于霞。啜之始觉君恩重，休作寻常一等夸。
羃历庖烟出彩油，欲通云雾未能周。湿薪烧尽日停午，试问霏霏何处浮。
汉相家人尚苦疑，不言温室树何枝。君今坦坦无猜忌，夸说皇居尽入诗。
紫微垣里月光飞，玉佩腰间正陆离。天上去来知几日，蟠桃结子是归时。
明月已生城上头，小星光灭大星流。来朝放牓出宫去，何处残花转入沟。
谁人重咏大刀头，只顾长明不愿流。纵使西倾必东出，宁同寒水泻宫沟。
玉几当中宝作床，无端絮惹御袍香。群公唱第鱼龙化，列侍金阶若堵墙。
和靖先生负美才，族孙今似汉庭枚。败亡项籍江边庙，应媿文场战胜来。
常观月从东海出，想照石桥旁畔人。试问当年与今日，清光不改只如新。
李白不厌昭亭山，看尽飞鸟云独闲。我今相送一怀想，想在谢公窗户间。
仰头看月见新鸿，形影双飞玉鉴中。呼我作卿方举酒，更烦佳句赏高风。
春云浓淡日微光，双阙重门耸建章。不上楼来知几日，满城无算柳梢黄。
四字丹书万仞崖，神清之洞锁楼台。烟霞极目无人到，鸾鹤今应待我来。
岩前春草萋萋色，岩上春风淡淡阴。数百年来无谢客，□□依旧到如今。
向来情思已陈陈，旅思无端不及春。潘子形容伤白发，沈郎文字暗丹唇。
杰出丛林是赵州，老婆勘破有来由。而今四海清如镜，行人莫与路为雠。
生缘断处伸馿脚，馿脚伸时佛手开。为报五湖参学者，三关一一透将来。
得不得，传不得，归根得旨复何言。忆得首山曾漏泄，新妇骑馿阿家牵。
海岭重重接紫虚，高人还肯敞仙裾。玉蟾点滴有清露，少费研朱写道书。
无事之时无事身，天将冲淡养吾真。鸱鸢啄腐成滋味，岂识朝霞吐咽人。
六月好风吹玉林，地浮鼇海越山深。爱师终日无余事，一点尘埃不受侵。
归老云边一翠岑，静中观动照人心。溪湖北上又东去，不似青山无古今。
山泉飞出白云寒，来献灵芽秉烛看。俄顷有花过数百，三瓯如吸玉腴干。
六时香火集宗雷，日上云收紫翠开。应笑守麾公暇少，二年官满一曾来。
符法千年人尚畏，神林三鼓酒盈杯。油囊为取天河水，更折蟠桃海上来。
丹霞缥缈海三峰，归去琼台第几重。仙骥一声风驭远，月明清露滴金松。
桃花烂熳春溪暖，紫玉箫沉月树昏。未觉台中光景晚，人间归去见来孙。
南山高，北山低，日出东方夜落西。白牛上树觅不得，乌鸡入水大家知。
菜园墙倒晴方筑，房店篱穿雨过修。院宇漏时随分整，儿孙大小尽风流。
不从一地至一地，寂灭性中宁有位。释迦稽首问然灯，仁者何名为受记。
汉相岩岩真国英，门庭曾是接诸生。阳秋谈论四时具，河岳精神一座倾。
一上危楼七泽分，胜游平日此怡神。荆台芜没千年地，楚望云披四面春。
羊公千载得清吟，芳迹虽遥契昔心。更与岘山为故事，凛然风格照来今。
夷清韩颂古皆无，更得高平小楷书。旧相嘉篇题卷后，苏家能事复何如。
高阁岧嶤对远山，雨余愁望不成欢。拟将歛黛强消遣，却是幽思苦未阑。
人生七十古来稀，今日愚年已及期。从此光阴犹不测，只应天道始相知。
亲宾何用举椒觞，已觉闲中岁月长。不学香山醉歌舞，只将吟啸敌流光。
先圣明明许纵心，山川风月恣游寻。此中若更论规矩，籍外闲人不易禁。
今年始是乞骸年，我向年前已挂冠。都为君王怜久疾，肯教先去养衰残。
黎民于变是尧时，便字尧夫德可知。更览新诗名击壤，生生全道略无遗。
顾我年龄虽第一，在公勋德自无双。不推行业终难敌，富贵康宁亦可降。
偏州地狭民事简，醉翁自放山水中。琅琊倚天色苍翠，逊泉落石声玲珑。
平地烟霄此半分，绣楣丹槛照清汾。风帘暮卷秋空碧，剩见西山数岭云。
缁客幽栖常苦吟，水边松下静愔愔。有时一室焚香坐，不以诗情废道心。
鸣琴贤宰有三长，吟得新词敌夜光。好是断章无以和，神仙官职水云乡。
参遍曹溪众所钦，玄堂虚寂砌虫吟。定回瞑目谁相顾，好鸟啣花下翠林。
湖光如鉴月如珪，月下湖中两桨飞。鹤氅四垂冰骨爽，夜深疑自广寒归。
尉佗尺檄黄关闭，天欲亡秦盛汉家。一目将军通战棹，何曾五岭限中华。
退之皆负□□志，作邑当年来此中。谩道阳山是穷处，先生于道未尝穷。
两山嵚处一泉飞，飞到亭前聚作池。砌下蛟龙盘未起，席间环佩响无时。
翩飜翠羽青霞色，偃亚芳丛碧玉姿。却羡老僧饶岁腊，不知天上有炎曦。
汉兴文艺推儒首，谏议才能□□师。更向谢岩镌丽句，清风千古照江湄。
东有征君真逸居，有台可钓傍渔矶。志高不在鱼吞饵，回笑荥阳血染衣。
高花古柳傍城𬮱，游目江城次第新。百感中来倚惆怅，满城烟雨满城春。
亭宇无尘落叶天，西风一榻称高眠。夜深更爱松间月，破碎清光落枕前。
街头如昼火山红，酒面生鳞锦障风。佳客醉醒春色里，新妆歌舞月明中。
薄薄春衫新缕金，樽前风细怯轻阴。酒香隠约生红粉，正与桃花共浅深。
灯外风摇沽酒斾，月中人数买花钱。少年心绪如飞絮，争逐遗香拾坠钿。
风伯且须戢头角，放出龙喙万丈长。喙垂一尺雨一尺，得雨万丈成丰穰。
先皇执手未多时，受诏诚深誓不违。终向君前还此笏，一身视死喜如归。
众口喑喑血噤牙，独将忠謇敌奸邪。德宗若用延龄相，敢有阳城坏白麻。
掷毫不肯草丝纶，宰相逡巡命别人。明日执回卢杞制，始知唐室有忠臣。
一言胆落折藩臣，屈强何人敢恃勋。阙下惟闻温御史，蔡州自是李将军。
此节宁甘刚则折，平生不肯曲如钩。革囊裹血将何用，一污龙墀死即休。
圣贤用策宁相远，千载毫厘竟不差。四皓当年安汉嗣，五王今日复唐家。
节似鲁公犹被陷，忠如裴度亦遭谗。上无明主奸邪胜，我读遗篇泪满衫。
一言容易废忠谋，徇主从昏可自尤。今日始知辜付托，当时啮指血空流。
鬰鬰朱云志不伸，上方宝劒欲生尘。空留折槛旌忠直，左右何尝去佞臣。
龙蛰河汾道不行，𬣙谟经济授诸生。由来房魏皆卿相，共辅文皇致太平。
独将礼乐付程仇，房杜无才阐大猷。可惜唐家三百载，声明文物愧宗周。
二十年来忆华山，扬鞭西笑入秦川。浮云何苦深遮闭，岂是三峰不好贤。
过关何事懒摇鞭，酷爱三峰落马前。天气清明新雨后，山光日色满秦川。
骊山山下水洋洋，一勺之多解破唐。敢告后人商鉴近，温汤今日是唐汤。
柰何山色牵吟思，旋被江声破睡魔。吟思睡魔两相战，谁知马上有干戈。
入蜀牵吟景象浓，云山万叠与千重。痴岩顽壑无奇观，不似飞仙数朵峰。
御爱数峰非拔秀，当时驻跸欲忘还。飞仙急过无真赏，始信明皇不识山。
路狭才容飞鸟过，山将生合柰山何。不知天外山长短，何事窥来一管多。
劒门驻马立踟蹰，读尽新篇味有余。关令多情兼好事，诗名留得贾公疎。
一循资走五千里，四遇恩超十六阶。自顾非才已过分，谁言英俊尚沉埋。
东望庭闱魂欲销，层层云栈上岧嶤。江声山色情多少，相伴西来慰寂寥。
山驿萧条酒倦倾，嘉陵相背去无情。临流不忍轻相别，吟听潺湲坐到明。
二十二余程鸟道，一千一百里江声。江声听尽行未尽，西去出山犹七程。
游困归来访栗园，栗园树老再生孙。莫惊头上见白发，拾栗儿童长几番。
老姥龙钟八十三，犹能指点认青衫。自言老妇尝蒙惠，白首相将出户参。
西汉文章世所知，相如闳丽冠当时。游人不赏凌云赋，只说琴台是故基。
高阁长廊门四开，新晴市井绝纤埃。老农肯信忧民意，又见笙歌入寺来。
春山缥翠一谿清，满路游人语笑声。自愧非才无异绩，止随风俗顺民情。
万里银潢贯紫虚，桥边螭辔待星姝。年年巧若从人乞，未省灵恩徧得无。
飞阁穹隆轶翠烟，盂兰盛会众喧阗。且欣酷暑从兹减，渐有凉风快夕眠。
醒时莫忆醉时事，今日休言昨日非。池上风光宜共釂，劝君不要半酣归。
先生尝此傲明时，绿袖清波万古奇。应有好名心未息，滩头洗耳欲人知。
在处烟云早晚生，自疑呼吸气皆灵。十年梦寐江山里，今见江山入户庭。
山雨霏微不满空，画船来往疾轻鸿。谁知独卧珠帘里，一榻无尘四面风。
游遍西潭返步迟，乱云随履雨沾衣。山形相向还相背，独有溪流共我归。
芳草莫寻游处迹，好花空认折残枝。啼鶑似怨归何速，舞蝶应怜出太迟。
龙车凤辇入瑶天，辙迹高悬不可攀。唯有风吹鼎湖水，青莲花叶落人间。
岩因更号震山居，台上犹存旧钓矶。一派沧浪真隠处，澄清尚可濯尘衣。
藏拙归来已十年，身心世事不相关。洛阳山水寻须遍，更有何人似我闲。
林花脉脉怯朝烟，雨隔兰庭曲水筵。欲买春花无定价，东风撩乱掷榆钱。
此子徒能读父书，兵降始信蔺相如。却令后代承家者，每到长平戒覆车。
卧龙才起扶衰世，料敌谋攻后出师。帏幄既持先圣术，肯来山驿旋沉思。
韩信未遭面主顾，萧何亲至此中追。君王有意争天下，不得斯人未可知。
平日渔樵皆病涉，当年将相尽成功。淮阴未济酂侯识，留得雄才归汉中。
水滨山曲𫏐盘桓，盛事临风一据鞍。莫讶史君频叹咏，古来君相受知难。
途中胜迹尽留题，独有韩溪未有诗。直把芜词重叠咏，只图流播路人知。
金屋无人夜未央，独吟团扇倚椒房。辟寒犹待君王意，鹤燄荧煌龙漏长。
体轻全不胜鸾钗，常羡同心上苑梅。翠辇未来珠箔卷，漆盘犹贮夜明苔。
独诵潘郎秋兴赋，闲吟谢守怨情诗。风摇红树啼螀急，月照绿窗清漏迟。
宝刹翚飞切紫霄，况莲开士木绵袍。黄昏尚倚危楼望，反照南荣呗梵高。
闻道频挥霹雳手，定知不费琰之才。且投丹笔携诗笔，来就花间把一杯。
千仞清溪绝世纷，先生高卧白云根。近来名系丹台籍，多向蒙山见羡门。
紫府仙人每驭飇，朝游三岛暮三茅。他年内史功成后，愿结山阴世外交。
常感真公传隐诀，每言凡骨是仙材。他时载挹浮丘袂，直在昆峰十二台。
山人远寄杜鹃禽，因寄山禽遂寄心。应谓不如归去好，高飞却入旧云休。
阆苑当年砚席同，别来三十八秋风。东朝新命西归去，珍重贤哉鹤发翁。
知止遗荣世所稀，帆风美满浩然归。江边闻有梅真宅，吟对西山不掩扉。
书从北海寄西豪，开卷才窥竦发毛。范墨韩文传不朽，首阳风节转孤高。
岸帻长吟坐钓矶，花香漠漠柳依依。夕阳湖面光如鉴，风送虚舟自在归。
尽日观鱼坐水边，悠然独酌望青山。罇前解下渊明帢，起就东奚濯腻颜。
灼灼秾华照碧流，素烟丝雨助妖柔。武陵不放刘郎去，更就桃根系小舟。
旧说男儿本分官，更将诗句报长安。虚庸自省尤非据，深玷君家汉上坛。
长生私语都无益，芳树交柯自表奇。就使玉真如素愿，山阴拱木竟何知。
得时应在谷城山，蒸栗温姿照席间。助我漱流高卧意，曲肱从此不晞颜。
桃花石器榴花酿，携就南湖访饮朋。雅论清吟凉月满，山翁不惜醉腾腾。
为爱高桥月色多，飞觞捉尘对吟哦。轻舠一叶时来往，惊散双鸳动碧荷。
重访隐斋留雅咏，将归禁署促东辕。晓猿夜鹤君家物，不恋南湖只恋轩。
蒙顶露牙春味美，湖头月馆夜吟清。烦酲涤尽冲襟爽，𫏐适萧然物外情。
孤筠劲质异纤柔，欲假携持助胜游。不为凌霜高节在，对公灵寿合包羞。
素牋明润如温玉，新样翻传号冷金。远寄南都岂无意，缘公挥翰似山阴。
华阳山相遗巾法，蜀国乌纱学制成。公厌貂裘今已久，定知野服称高情。
旧谱最称蒙顶味，露牙云液胜醍醐。公家药笼虽多品，略采甘滋助道腴。
微吟岸帻思悠然，近对方塘远见山。恩施洛阳均逸地，莫言此地是偷闲。
山人去作山西将，岫幌岩扉掩翠岚。欲问证师求正住，凭师改作潞公庵。
位高才薄困疲癃，竹影泉声梦寐中。定去洛城为逸客，近来书翰学扬风。
四明畴昔称狂客，二室于今号散仙。子晋料登缑岭望，待君笙鹤共升天。
不较平崧与右崧，大都亭阁尽穹崇。太行太室当前后，俱是山家入望中。
若比扬雄多一廛，仅同徐勉葺东田。沟塍万亩言之过，却恐增添助役钱。
洛城冠盖敦名教，任是清贫节转高。见说近添穷九老，从初便不要山涛。
远惠奇花自洛城，吟观醉赏动乡情。开编读到安仁传，方信河阳浪得名。
惟有陈园接府城，池塘花竹可娱情。虽然不及芙蓉萼，犹得河桥史馆名。
渴望甘膏苏旱岁，日趋祠庙罄虔祈。春风也解相欺罔，鼓扇杨花学雪飞。
晋公名画鲁公书，高出张吴与柳虞。幸得魏公挥宝墨，缘公楷法亦颜徒。
向上应无快活人，斯言未敢便当仁。留君且住非他意，好作熙宁第八春。
小圃酴醾烂熳开，盈箱采得寄铜台。当花对酒熏然意，似到清香洞里来。
蛮牋往复写琼瑰，皆是论都作赋才。花本无情亦无语，清香自到邺城来。
已折素华迷雪苑，更将琼艳照冰台。刘郎曾入仙源路，又到唐昌观里来。
仙禽寿杖垂佳贶，丽句雕章焕列星。深悉至怀形善祷，拟延西景驻颓龄。
青田双戏九臯鸣，屈降仙姿入户庭。宜与衰翁为老伴，雪毛霜鬓共星星。
瑰奇擢秀从王屋，灵寿传名自汉庭。仁者存心安老者，欲扶蹇步得长宁。
美干非缘削治成，挺然修直体坚轻。仙郎曲借扶持力，使助登山蜡屐行。
使舰新成泛碧澜，更陪李郭共登仙。深惭一水如衣带，不称君家旧济川。
魏公前岁朝真去，寂寞阑干尚有情。莫道甘棠无异种，至今留得雪香名。
沙路无泥地侧金，满园香雪照琼林。一枝带雨樽前看，还是去年寒食心。
醒时忙事醉时闲，随分倾杯也破颜。若使玉楼休酿酒，春风应不到人间。
销磨岁月功名内，检束身心礼法中。除却高阳诗酒伴，人间谁解惜春风。
莫结新情断旧情，斯言明载坐忘篇。心名口诵为深戒，祗恐迷情逐景牵。
𫄨绣为章古法传，刺文肖象用功专。他时携去伊川坞，欲并西方皤叟仙。
诗缘大雅成歌倾，器自良工得范模。珍重星郎为寿意，更从兰省辍薰炉。
诏乘巨舰济安流，圣念偏于老者优。堪笑霸臣何琐琐，五湖归去一扁舟。
公书苦惜春光晚，柳絮榆钱扑面飞。惟说名园绝奇品，留花未发待翁归。
去岁曾吟怨别诗，今春醉赏又参差。洛城虽是归来晚，趁得姚黄正发时。
药饵从来多客至，人情大抵见荣观。戴崇贪赴安昌会，必为东田不足欢。
一罇江上思鲈酒，两首伊滨忆鳜诗。今日东田遂前请，香梗绿蚁鲙红丝。
西风一棹思鲈兴，抖擞尘缨归旧庐。最忆香山石楼下，清伊深处钓寒鱼。
追思洛社闲游伴，屈指于今太半亡。若到龙门更闻笛，定知悲感似山阳。
使指及门传惠赐，蕲春薤叶水纹寒。相君鼎意多兼济，欲使炎天老者安。
荐捧佳章频叹服，洋洋盈耳类锵金。老昏拙滞无才思，勉强难为继大音。
新堂仍设旧青毡，欲使刘伶暂醉眠。何似奇章南涧上，别开一室待焦先。
中和堂饮夜厌厌，逸客峨冠欲堕簪。深荷相君怜老意，改题毡幄醉眠庵。
曹酒清醇饮易酣，接䍠倒著不须簪。甘棠旧憩人无咏，何似退归伊上庵。
蜗舍归来多闭户，貂冠挂了不留簪。每登丞相潭潭府，常憩西厢大隐庵。
两两台符世仰瞻，高怀冲淡厌华簪。经纶器业时方赖，难遂南阳卧草庵。
自古锦城虽可乐，犹言不若早还家。三城争似洛城乐，只是安仁一县花。
雨后全无京洛尘，名园胜景好游人。东田兼有春毬探，来就三城报得春。
自别三城十九年，重来旧迹总依然。鲤庭兼是鱼符守，戏彩承颜慰目前。
河桥洛宅近相望，三月花时日又长。𫏐整安车来子舍，为吾特启太师堂。
斯干室上上方北，岩伴自为伊叟庵。每到庵中须熟寝，觉来惟共老僧谈。
此庵庵北望伊堂，南望伊川极目长。更有箕山并颍水，连延直入挂瓢乡。
洛浦林塘春暮时，暂同游赏莫相违。风光不要人传语，一任花前尽醉归。
浅水深山一径通，樵夫涉水出林中。可怜画笔多情思，写在霜纨一扇风。
将军号令柳营传，缓带投壶自适然。一片笙歌闻四面，晋公旧事在龙泉。
晋阳襦袴歌来暮，洛宅衣冠动去思。若到参虚念嵩少，北园南望下楼迟。
常忆东溪溪上坐，相从惟有野僧来。可怜鸥鸟知人意，料得无机总不猜。
凤栖佳果玉浆寒，马乳龙须味一般。未敢便教充钉坐，更将冰蜜校量看。
药录虽称性味寒，涤烦功效有多般。从来御宿嘉名著，岂与西沙一例看。
盈襜始自终南采，兼量初从御宿般。寄到邺城人未识，阿通欣跃已先看。
多鱼见馈逾双鲤，异味兼常过八珍。更使伊宾垂钓手，转思东上鲙鲈人。
望月怀珠重紫唇，隔墙闻卖已称珍。奁收箧贮承佳惠，深济颓山病酒人。
君说归期未有期，西风又是鲙鲈时。何当会集香山伴，同赴松窗烛下棋。
君自东都至西洛，风光相赏不相违。瑞雪承露从头看，看到姚黄兴尽归。
暮春修禊洛川游，丝管随登李郭舟。仲损昌言俱未至，凝眸东望不回头。
送君东至伊东坞，东望青嵩与白云。又向嵩云更东去，花前把酒惜离群。
洛下衣冠今最盛，当年尚齿礼容优。惟公福寿并勋德，合是人间第一流。
今朝自赏家园花，浓艳繁英粗可夸。外监上坡俱不至，紫园仙客共烹茶。
左魏牛黄数十枝，洗粧添色又新奇。金刀剪送三城去，聊助山翁宴习池。
山翁为赏洛花奇，采笔连挥五绝诗。口沫手胝频捧读，兰亭醉墨尚淋漓。
旧说河阳满县花，安仁当日颇矜夸。洛城花品虽奇绝，多出寻常百姓家。
朱轮大旆行春乐，济上山阳景物佳。莫羡洛城花品好，三城本自有朱砂。
后园不见栽桃李，旧尹无能可自知。从使当时曾手植，经今十载亦凋衰。
片石长松时下有，青山绿水觉来无。姚黄赏尽东归去，六六峰前会酒徒。
大小钵囊花色好，不知得似此间无。玉华峰下应频赏，绮里园中是饮徒。
嘉实本从南地产，移栽洛土结成时。逾淮未必全为枳，方信中邦物物宜。
人生七十古来稀，老境来侵老病随。自算愚年垂九十，也须慙愧耳聋迟。
龟蒙启土世传荣，犹倚耆英作政卿。及见伯禽亲拜后，方知遗爱在元成。
穆穆罢朝嗟不憗，冲冲停市叹如仁。生刍絮酒难亲致，薤曲书成泪满巾。
昔有乡贤阳道州，亦闻比近有松楸。新阡便合开三径，同气相求好并游。
傅岩旧迹今犹在，兼与安平祖庙邻。贤相裔孙还卜宅，先畴吉土是归真。
洛城曾与公相别，已为人生老别难。今作绋讴成永诀，满襟悲泪转汍澜。
西豪居在许东偏，丹旐遥遥过许田。欲问相君真宅处，高平吉地是新阡。
贤业虽长命不融，从来此恨古今同。为霖作砺君家事，未尽舒张数已穷。
常爱龙潭龟岛上，移床醉卧绿髯中。茂林修竹皆如旧，惟叹人琴遂一空。
去年春作耆英会，一坐簪绅仰典刑。今日共嗟天不憗，惟瞻英范在丹青。
达观定知无怛化，常情未免怆离魂。邛山土厚虽埋玉，遗烈余芬万古存。
昔年壶洛赴三城，华发青云叙故情。今日人琴俱已矣，犹传乐府沁园声。
天圣年中始得朋，后陪孟洛两交承。追思往事浑如梦，老泪如倾自不胜。
前岁公图归洛中，待君同赏状元红。人间万事难如意，须把兴亡付坏空。
出处交游五十春，洛城晚岁卜亲邻。东斋锦襻清谈处，今日重来泪满襟。
大抵神存体不留，万安山下宅松楸。平生燕集歌懽友，伯寿应同泉下游。
每读龟书鸿范篇，人间五福是高年。公年九九虽无慊，散尽耆英我屹然。
置向谯楼一任挝，挝多挝少不知他。如今幸有黄䌷被，努出头来道放衙。
昌元建邑几经春，百里封疆秀气匀。鸭子池边登第客，老鸦山下著棋人。
莫问竹风来不来，竹间已自绝尘埃。贪看池上能言鸭，小立桥边称意苔。
楚泽荃蘅尽化蓬，自须高谢脱池笼。从知鸠鸟真无赖，犹使瑶台关有娀。
长剑并弹霜气豪，白虹半折秋云高。濯缨洗耳更何处，世人回看轻鸿毛。
白兆山光相掩映，紫金气象转深幽。水西咫尺无人到，乘兴何妨一叶舟。
保塞昔年尝闭垒，甘陵今岁又劳师。将军镇蜀功多少，不见干戈出虎皮。
玉勒嘶风出锦城，山光野色助离情。行行莫倦神华远，芳草连云伴去程。
逸兴应须傚皎然，此生潇洒老诗禅。何妨剩得惊人句，咏徧江山一万篇。
吾道陵迟事事讹，而今无计遏颓波。徇人玩法成流俗，但泣金书奈尔何。
去年聊驻江头寺，今寄林僧喦下扃。莫谓此身无定迹，人生都类一浮萍。
青葱玉树接溪岑，台阁凌虚地布金。行到白云重叠处，水声松韵淡人心。
漠漠行云晴复阴，野花垂湿晚沉沉。游人莫怨天多雨，况在东臯春已深。
天窗月过星踈渺，檐际冥分云窈窕。山家深处勿鸡啼，时有寒鵶来报晓。
静卧时惊鹊喜多，须臾果有故人过。山中明度还无事，问尔绵蛮更语么。
年老相看眼倍青，念君诗思苦劳形。人间更有无穷感，好把禅关护性灵。
洞门常自起烟霞，洞穴傍穿透谿谷。朝看石上片云阴，夜半山前春雨足。
空山雪消谿水涨，游客渡谿横古槎。不知谿源来远近，但见流出山中花。
石屏自倚浮云外，石路久无人迹行。我来携酒醉其下，卧看千峰秋月明。
信马寻春踏雪泥，醉中山水弄清辉。野僧不用相迎送，乘兴闲来兴尽归。
庶子遗踪留此地，寒岩徙倚弄飞泉。古人不见心可见，一片清光长皎然。
青松行尽到山门，乱峰深处开方丈。已能宴坐老山中，何用声名传海上。
密脾未满蜂采花，麦垅已深鸠唤雨。正是山斋睡足时，不觉花间日亭午。
经春老病不出门，坐见群芳烂如雪。正当年少惜花时，日日春风吹石裂。
云间征鴈水间栖，矰缴方多羽翼微。岁晚江湖同是客，莫辞伴我更南飞。
闻说夷陵人为愁，共言迁客不堪游。崎岖几日山行倦，却喜坡头见峡州。
西陵江口折寒梅，争劝行人把一杯。须信春风无远近，维舟处处有花开。
邦人尽说畏愁牛，不独牛愁我亦愁。终日下山行百转，却从山脚望山头。
留滞西山独可嗟，残春过尽始还家。落花纵有那堪醉，何况归时无落花。
闻君屡醉赏红英，落尽残花酒未醒。嗟我落花无分看，莫嫌狼藉扫中庭。
中渡桥边十里堤，寒蝉落尽柳条衰。年年塞下春风晚，谁见轻黄弄色时。
得归还自叹淹留，中渡桥边柳拂头。记得来时桥上过，断冰残雪满河流。
阳城淀里新来鴈，趁伴南飞逐越船。野岸柳黄霜正白，五更惊破客愁眠。
引水浇花不厌勤，便须已有镇阳春。官居处处如邮传，谁得三年作主人。
别后山光寒更绿，秋深酒美色仍清。绕亭黄菊同君种，独对残芳醉不成。
春云淡淡日辉辉，草惹行襟絮拂衣。行到亭西逢太守，篮舆酩酊插花归。
红树青山日欲斜，长郊草色绿无涯。游人不管春将老，来往亭前踏落花。
浅深红日宜相间，先后仍须次第栽。我欲四时携酒去，莫教一日不花开。
百啭千声随意移，山花红紫树高低。始知锁向金笼听，不及林间自在啼。
绿桑高下映平川，赛罢田神笑语喧。林外鸣鸠春雨歇，屋头初日杏花繁。
花光浓烂柳轻明，酌酒花前送我行。我亦且如常日醉，莫教弦管作离声。
忆绕朱栏手自栽，绿丛高下几番开。中庭雨过无人迹，狼籍深红点绿苔。
风格孤高尘外物，性情闲暇水边身。尽日独行溪浅处，青苔白石见纤鳞。
鲜鲜毛羽耀朝辉，红粉墙头绿树枝。日暖风轻言语软，应将喜报主人知。
种处雪消春始动，开时霜落鴈初过。谁栽金菊丛相近，织出新番蜀锦窠。
云际依依认旧林，断崖荒磴路难寻。西山望见朝来雨，南涧归时渡处深。
菡萏香清画舸浮，使君宁复忆扬州。都将二十四桥月，换得西湖十顷秋。
夜凉吹笛千山月，路暗迷人百种花。棋罢不知人换世，酒阑无奈客思家。
古关衰柳聚寒鵶，驻马城头日欲斜。犹去西楼二千里，行人到此莫思家。
紫貂裘暖朔风惊，潢水冰光射日明。笑语同来向公子，马头今日向南行。
雪里花开人未知，摘来相顾共惊疑。便当索酒花前醉，初见今年第一枝。
积雪犹封蒙顶树，惊雷未发建溪春。中州地暖萌牙早，入贡宜先百物新。
忆昔尝修守臣职，先春自探两旗开。谁知白首来辞禁，得与金銮赐一杯。
昆丘蒙谷接新亭，画舸悠悠春水生。欲觅扬州使君处，但随风际管弦声。
十里楼台歌吹繁，扬州无复似当年。古来兴废皆如此，徒使登临一慨然。
访古高台半已倾，春郊谁从彩旗行。喜闻车马人同乐，惯听笙歌鸟不惊。
一径崎岖入谷中，翠条红刺罥春丛。花深时有人相应，竹密初疑路不通。
来时宫柳绿初匀，坐见红芳几番新。蜂蜜满房花结子，还家何处觅残春。
盛游西洛方年少，晚落南谯号醉翁。白首归来玉堂署，君王殿后见鞓红。
草上红多枝上稀，芳条绿萼忆来时。见桃著子始归后，谁道仙花开落迟。
四月田家麦穗稠，桑枝生椹鸟啁啾。凤城绿树知多少，何处飞来黄栗留。
王者居尊本无外，由来天下以为家。六龙白日乘云去，何用金钱买道车。
苦雾霏霏著彩旗，犹排吉伏杂凶仪。常时凤辇行游处，今日龙輴恸哭随。
都人扰扰塞唐庄，西送灵车过苑墙。金鼎药成龙已去，人间惟有鼠拖肠。
素幕悠悠逗晓风，行随哀挽出深宫。妃嫔莫向苍梧望，云覆昭陵洛水东。
叨陪法从最多年，惯听梨园奏管弦。从此无因瞻黼坐，惟应魂梦到钧天。
雪压枯条脉未抽，春寒憀栗作春愁。却思绿叶清阴下，来此曾闻黄栗留。
老来何与青春事，闲处方知白日长。自恨乞身今未得，齿牙浮动鬓苍浪。
两京平日接英髦，不独诗豪酒亦豪。休把青铜照双鬓，君谟今已白刁骚。
诗篇自觉随年老，酒力犹能助气豪。兴味不衰惟此尔，其余万事一牛毛。
十里长街五鼓催，泥深雨急马行迟。卧听竹屋箫箫响，却忆滁州睡足时。
兴来笔力千钧劲，酒醒人间万事空。苏梅二字今亡矣，索寞滁山一醉翁。
苏梅久作黄泉客，我亦今为白发翁。卧读杨蟠一千首，乞渠秋月与春风。
黄栗留鸣桑葚美，紫樱桃熟麦风凉。朱轮昔愧无遗爱，白首重来似故乡。
十载荣华贪国宠，一生忧患损天真。颍人莫怪归来晚，新向君前乞得身。
水味甘于大明井，鱼肥恰似新开湖。十四五年劳梦寐，此时才得少踟蹰。
碧潭风定影涵虚，神物中藏岸不枯。一夜四郊春雨足，却来闲卧养明珠。
玉光莹润锦斓斑，霜雪经多节愈坚。珍重故人相赠意，扶持衰病过残年。
共坐栏边日欲斜，更将金蕊泛流霞。俗知却老延龄药，百草枯时始见花。
绿发方瞳瘦骨轻，飘然乘鹤去吹笙。郡斋独坐风生竹，疑是孙登长啸声。
昔憩甘棠长旧围，重来城郭叹人非。随车仍是为霖雨，被衮何如衣锦归。
当年下泽驱羸马，今见犀兵拥碧油。位望愈隆心愈静，每来临水玩游鯈。
险夷一节如金石，勋德俱高映古今。岂止忘机鸥鸟信，陶钧万物本无心。
清谈终日对清樽，不似崇高富贵身。已有山川资胜赏，更将风月醉嘉宾。
偷得青州一岁闲，四时终日面孱颜。须知我是爱山者，无一诗中不说出。
醉翁到处不曾醒，问向青州作么生。公退留宾夸酒美，睡余欹枕看山横。
琴高一去不复见，神仙虽有亦何为。溪鳞佳味自可爱，何必虚名务好奇。
六曲雕栏百尺楼，帘波不定瓦如流。浮云已映楼西北，更向云西待月钩。
絮乱丝繁不自持，蜂黄蝶紫燕参差。榴花最恨来时晚，惆怅春期独后期。
北鴈来时岁欲昏，私书归梦杳难分。井桐叶落池荷尽，一夜西窗雨不闻。
花残如霰落纷纷，紫陌空遗翠幰尘。𫛴䳏枉缘催节物，年华不信有伤春。
银蒜钩帘宛地垂，桂丛乌起上朝晖。枉将玳瑁雕为押，遮掩春堂碍燕归。
叠叠烟波隔梦思，离愁几日减要围。行云自亦伤无定，莫就行雪托信归。
九江烟水一登临，风月清含古恨深。湿尽青衫司马泪，琵琶还似雍门琴。
雨阔堤长走画辕，絮兼梨雪堕春烟。东风苑外千丝老，犹伴吴蚕尽日眠。
簷欹碧瓦拂倾梧，玉井声高转辘轳。肠断西楼惊稳梦，半留残月照啼乌。
楚岸梅香半入衣，冻云银铄晓光飞。遥应便面逢人处，走马章街失路归。
送尽残春始到家，主人爱客不须嗟。红泥煮酒尝青杏，犹向临流藉落花。
烂漫残芳不可收，归来惆怅失春游。绿阴深处闻啼鸟，犹得追闲果下骝。
蝶遶蜂游露满盘，芳条可惜折来残。我缘多病经春卧，砌下花开不暇看。
未归归即秉鸿钧，偷醉关亭醉几春。与物有情宁易得，莫嗔花解久留人。
那堪多难百忧攻，三十衰容一病翁。却把西都看花眼，断肠来此哭东风。
平地烟霄向此分，绣楣丹槛照清芬。风帘暮卷秋空碧，剩见西山数岭云。
乐天曾谪此江边，已叹天涯涕泫然。今日始知予罪大，夷陵此去更三千。
秋水澄清见发毛，锦鳞行处水纹摇。岸边人影惊还去，时向绿荷深处跳。
天高月影浸长江，江阔风微水面凉。天水相连为一色，更无纤霭隔清光。
嘉树团团俯可攀，压枝秋实渐斓斑。朱栏碧瓦清霜晓，粲粲繁星绿叶间。
瑶林琼树影交加，谁伴山翁醉帽斜。自把金船浮白蚁，应须红粉唱梅花。
长河终岁足悲风，亭古台荒半倚空。惟有鴈归时最早，柳含微绿杏粘红。
喧喧谁暇听歌讴，浪遶春潭逐彩舟。争得心如汝无事，明年今日更来游。
洗出峰峦看腊雪，栽成花木趁新年。史君功行今将满，谁肯同来作地仙。
激石滩声如战鼓，翻天浪色似银山。滩惊浪打风兼雨，独立亭亭意愈闲。
病客多年掩绿罇，今宵为尔一颜醺。可怜玉树庭花后，又向江都月下闻。
紫金山下水长流，尝记当年此共游。今夜南风吹客梦，清淮明月照孤舟。
琼花芍药世无伦，偶不题诗便怨人。曾向无双亭下醉，自知不负广陵春。
方瞳如水衲披肩，邂逅相逢为洒然。五百僧中得一士，始知林下有遗贤。
身驱汉马踏胡霜，每叹劳生祗自伤。气候愈寒人愈北，不如征鴈解随阳。
画舫斋前旧菊丛，十年开落任秋风。知君为我留红旆，犹记栽花白发翁。
宫坛青陌赛牛回，玉琯东风逗晓来。不待岭梅传远信，剪刀先放彩花开。
试粉东窗待晓回，共寻春柳榜香台。不惊树里禽初变，共喜钗头燕已来。
红雾初开上晓霞，共惊风色变年华。香车遥认春雷响，庭雪先开玉树花。
玉琯吹灰夜色残，鸡鸣红日上仙盘。初惊百舌绵蛮语，已觉东风料峭寒。
待晓铜荷剪蜡煤，绣帘春色犯寒来。画眉不待张京兆，自有新粧试落梅。
岁暮山城喜少留，西亭尚欲挽行辀。一罇莫惜临岐别，十载相逢各白头。
樊笼毛羽日低摧，野水长松眼暂开。万里秋风天外意，日斜闲啄岸边苔。
来时沙碛已冰霜，飞过江南木叶黄。水阔天低云暗澹，朔风吹起自成行。
依倚秋风气象豪，似欺黄雀在蓬蒿。不知羽翼青冥上，腐鼠相随势亦高。
池面风来波潋潋，波间露下叶田田。谁于水上张青盖，罩却红粧唱采莲。
深院无人锁曲池，莓苔绕岸雨生衣。绿萍合处蜻蜓立，红蓼开时蛱蝶飞。
风牵钓线袅长竿，短笠轻蓑细草间。春雨蒙蒙看不见，水烟埋却面前山。
一夜新霜著瓦轻，芭蕉心折败荷倾。奈寒惟有东篱菊，金蕊繁开晓更清。
日出东篱黄雀惊，雪销春动草芽生。土坡平慢陂田阔，横载童儿带犊行。
秘诀谁传妙若神，能将题品徧朝绅。因言祸福兼忠孝，吾爱君平善诲人。
我嗟缰锁若牵拘，久羡南山去结庐。自顾岂劳君借誉，偶然章服裹猿狙。
试问玉蟾寒皎皎，何如银烛乱荧荧。不知桂魄今何在，应在吾家紫石屏。
曾向斋宫咏麦秋，绿阴佳树覆墙头。重来满地新霜叶，却忆初闻黄栗留。
弊居回看如蛙穴，华宇来栖若燕身。敢望笙歌行乐事，只忧无米过来春。
东合三朝多大事，营丘二载足闲辞。近诗留作归荣集，何日归田自集诗。
日长渐觉逍遥乐，何况终朝无事人。安得遂为无事者，人间万虑不关身。
门无车辙紫苔侵，鸡犬萧条陋巷深。寄语弹琴潘道士，雨中寻得越江吟。
人事从来无处定，世涂多故践言难。谁知颍水闲居士，十顷西湖一钓竿。
平生志业有谁先，落笔文章海内传。昨日都城应纸贵，开帘却扇见新篇。
仙家千载一何长，浮世空惊日月忙。洞里新花莫相笑，刘郎今是老刘郎。
玉琯气来灰已动，东郊风至晓先迎。乾坤有信如符契，草木无知但发生。
朝云蔼蔼弄春晖，万木欣欣暖尚微。造化未尝私一物，各随妍丑自芳菲。
熙熙人物乐春台，风送春从天上来。玉辇经年不游幸，上林花好莫争开。
初欣彩胜迎春早，已觉鸡人报漏迟。风色结寒犹料峭，天光煦物已融怡。
鸎寒未报宫花发，风暖还催腊雪销。欲识春来自何处，先从天上斗回杓。
三辰明润琁玑运，四气均调玉烛光。共喜新年献椒酒，惟将万寿祝君王。
璅窗珠户暖生烟，不觉新春换故年。众卉争妍竞时态，却寻遗迹独依然。
宝奁香歇掩铅华，旧合春归老监嗟。画栋重来当日燕，玉栏犹发去年花。
椒壁轻寒转晓晖，珠帘不动暖风微。可怜春色来依旧，惟有余香散不归。
内助从来上所嘉，新春不忍见新花。君王念旧怜遗族，常使无权保厥家。
黄金未变千丝柳，白日初迟百刻香。圣主本无声色惑，宫花不用妬新粧。
微风池沼轻澌漾，旭日楼台瑞蔼浮。四海懽声歌帝泽，万家春色满皇州。
玉殿签声玉漏催，彩花金胜巧先裁。宿云容与朝晖丽，共喜春随曙色来。
楚国因谗逐屈原，终身无复入君门。愿因角黍询遗俗，可鉴前王惑巧言。
嘉辰共喜沐兰汤，毒沴何须采艾禳。但得皋夔调鼎鼐，自然灾祲变休祥。
炎晖流烁蕙风薰，草木蕃滋德泽均。畜药蠲疴虽故事，使民无疾乃深仁。
覆槛午阴黄鸟啭，烘帘晓日绛榴繁。六宫彩缕争新巧，共续千龄奉至尊。
紫兰淅淅光风转，绿叶阴阴禁苑凉。天子万机多暇日，喜逢嘉节奉瑶觞。
五色双丝献女功，多因荆楚记遗风。圣君照物同天鉴，不用江心百炼铜。
彩缕谁云能续命，玉奁空自锁遗香。白头旧监悲时节，珠合无人夏日长。
依依节物旧年光，人去花开益可伤。圣主聪明无色惑，不须西国返魂香。
凉生玉宇来风细，日永金徒报漏稀。皎洁冰壶清水殿，三千争捧赭黄衣。
仙盘冷泛银河露，纨扇香摇绿蕙风。禁掖自应无暑气，瑶台金阙水精宫。
岁时令节多休宴，风俗灵辰重祓禳。肃穆皇居百神卫，涤邪宁待浴兰汤。
香菰黏米著佳名，古俗相传岂足矜。天子明堂遵月令，含桃初荐黍新登。
圣主忧勤致治平，仁风惠泽被群生。自然四海归文德，何用灵符号辟兵。
烟含玉树风生细，日永宫花漏出迟。深殿未尝知暑气，水精帘拂砌琉璃。
玉壶冰彩莹寒光，避暑宸游乐未央。采艾不须禳毒沴，涂椒自已馥清香。
兰苕擢秀迎风紫，槿艳繁开照日红。嘉节相望传有旧，深宫行乐自无穷。
闻说仙家事杳微，世传真伪岂能知。遥思海上三山乐，宁记人间五日时。
云散风流岁月迁，君恩曾不减当年。非因掩面留遗爱，自为难忘窈窕贤。
光风细细飘香转，绿叶阴阴覆槛凉。云物鲜明时节丽，水精宫殿侍君王。
蓬莱仙阙彩云中，端日欣逢岁岁同。皎洁霜纨空咏扇，深沉玉宇自生风。
古今风俗记佳辰，乐事深宫日日新。巧女金盘丝五色，皇家玉历寿千春。
蟾精雪魄孕云荄，春入香腴一夜开。宿露枝头藏玉块，晴风庭面揭银杯。
人言清禁紫薇郎，草诏紫薇花影傍。山木不知官况味，也随红日上东廓。
宽猛三年无枉理，公私兼济不欺心。如今受代朝天去，遮路人人泪满襟。
似去华胥国里来，云霞深处见楼台。月光冷射鸡窗急，惊觉游仙梦一回。
虚碧中藏白玉京，梦魂飞入黄金城。何时再步烟霄外，皓齿仙童已扫厅。
千簇云山万壑流，闲身归老此峰头。殷勤愿祝如天寿，一炷清香满石楼。
六载皇都唱祖机，两曾金殿奉天威。青山隐去欣何得，满箧惟将御颂归。
晚凭又阁望西东，细雨微烟澹碧空。造物使谁匀画手，山川平远有无中。
午斋香饭本盂耕，坐向孤庵思愈清。下目平原千万里，稻花风自掌中生。
黄梅席上数如麻，句里呈机事可嗟。直是本来无一物，青天白日被云遮。
坐上骚人虽有咏，江边寡妇不难欺。若使王涯闻此曲，织罗应过赏花诗。
吴公昔作河南尹，首唱儒风荐贾生。今日治平承祖德，可无推引助文明。
炎方景象异中原，海气昏昏杂瘴烟。今日荒夷成雅俗，薰风南播自妫弦。
不须南浦怀消黯，好过西山访隐沦。比到岭时应近腊，相思可寄一枝春。
东连海道彻扶桑，北望神皋斗柄旁。两处音尘杳难接，征鸿岁只到衡阳。
夕阳疎苇暮江湄，秋色萧萧动客思。自侍严君领州去，岂同骚客梦边时。
神仙灵药自然功，五色光中一气通。借问参同相类法，何如相类即参同。
落托刘郎作帝归，樽前感慨大风诗。淮阴反接英彭族，更欲多求猛士为。
纵酒踈狂不治生，中阳有土倚兄耕。晚遭乱世成功业，更向公前与仲争。
默坐磻溪素发垂，商周于此系兴衰。机深正似忘机者，应被沙鸥静处窥。
固云志在修私怨，破郢其如不利吴。由此夫差心遂侈，鸱夷岂得谓非辜。
不独岩扃与市尘，金门亦可晦吾真。孤风大义人谁见，宣室聊曾抗幸臣。
爵位功名可自豪，青云志士岂而曹。一朝黄钺看看下，始愧狂奴故态高。
一枕清风靖馆深，满庭公桧鬰交阴。此时真境谁人见，月在泥丸日在心。
玉水一方光潋滟，霜华八尺翠琅玕。卧来病骨殊清快，胜饵西山五色丸。
已闻露叶寒蝉急，休待霜空晓鴈催。不是相思闲命驾，无为弟子望师来。
雪拥归程朔吹寒，来时孤劔系征鞍。此行誓不忘知己，昨夜为公重一弹。
闻说频来帝里游，药𬬻何日得同流。劝君只就红尘里，拨转河车万事休。
万籁沈声群动息，纤尘绝迹片云无。此时何物名身世，一点灵光彻太虚。
露华月色澹轩庭，风过时同从籁鸣。谁挂机心在弦索，有弦宁更有全声。
重叠荒山满四围，征鞍系劔背斜晖。遥知梁国白云下，此际吾亲独倚扉。
醉里翻身天地窄，愁来天地不容身。可怜泽畔行吟客，争似垆边高卧人。
高原极望秦川阔，危栈横空蜀道长。多谢终南山色好，迢迢相送过岐阳。
谷口巑岏狮子山，洞门高掩白云闲。自慙末裔无仙骨，名利途中鬓已斑。
本规一举定乾坤，遽见长星坠垒门。公在必无生仲达，师昭何业得中原。
山寒雨急晓冥冥，更蹑苍崖上驿亭。深秀林峦都不见，白云堆里乱峰青。
蜀道循山多险巇，行人独此策征羁。人情多为虚名怯，鹤唳风声走老氐。
雨中驻跸此闻铃，当日梨园写此声。忽忽悲心自多感，铃声何事怆人情。
嘉陵江到水苽园，水势东回入阆川。前过剑门山路稳，免寻阁道上云巅。
蜀道寒轻水木清，峡中无复杜鹃声。归期正是春风暖，任向空山叫月明。
嘉陵江上嘉川峡，古木云萝千万峰。阁道缘山已经月，萦回未出画屏中。
苍崖老树云萝合，绝涧惊湍阁路高。羽驾飚轮殊惚怳，依程缓辔未为劳。
中流石埭隐如磓，鼓鬣徜徉此复回。春水渐深沿泳快，为传尺素锦江来。
江汉朝宗入海长，尝蒙起浪卷轻航。金牛西路经嶓冢，却见微源此滥觞。
岐南一舍过长汧，路近陈仓始入山。三十三程桥栈外，平川始下鹿头关。
香车晓驾九花虬，笳管声中到十洲。太一元君传密命，许君长住八琼楼。
惨澹霜风月色寒，愁人无寐坐闲轩。别听一部凄凉曲，几种秋虫咽草根。
妙句江春入旧年，江梅长向腊中残。梁园地冷春来晚，试劈垂杨旧眼看。
风裂幽窗水泽坚，寒郊空迥澹无烟。何因得向桃源去，景气长如二月天。
野色秋光共泬寥，水村篱落晚烟交。拄笻回就下山路，行看斜阳隐树梢。
东南古县介江臯，西北神州倚斗杓。安得叶君传秘术，时飞双舄诣台朝。
树带晓霜寒矗矗，山含宿霭远重重。谁家收得汾阳笔，八幅罗浮晦景浓。
携樽纵步寻芳墅，聊藉芊芊手把红。行乐岂关闲客事，少侯长日占春风。
索索幽虫急晓风，玉绳西下露华浓。远钟惊觉窗灯暗，依旧江山一万重。
我爱霅溪风景闲，年年鱼鸟伴湖山。利名人到心犹静，况是老僧长闭关。
种种诸法皆心生，心自无生岂有法。祖师来意我不知，昨夜秋风扫黄叶。
可怜萍梗飘浮客，自叹匏瓜老病身。从此空斋挂尘榻，不知重扫待何人。
自从无始千千劫，万法本来无一法。祖师来意我不知，一夜西风扫黄叶。
烟策西归背九衢，锦城春色徧平芜。它年定有乘槎客，知是严君隐蜀都。
故人久别忽相逢，不及开樽舟已东。四十五年春梦过，此回一见更怱怱。
剡中盛事自南朝，太守诗人趣亦高。我岂匏瓜常系此，酒舡搥鼓兴犹豪。
拟把铅刀伐丹桂，欲坐眢井攀青天。排罗婴儿拒九虎，未若以道干贵权。
地上拾芥亦细碎，掌里数文犹苦辛。脱使摘丸下峻坂，未若以财而发身。
公𫗧欲成忽复鼎，银缾汲绝还沈井。乳虎咆哮落深穽，青萍一挥断人颈。
无言以手寻珮环，寒暑迭运雕朱颜。八骏踏地几时徧，六龙驾日何年闲。
下马陵头草色春，我一怀古一沾巾。陵边又有累累冢，应是当年取酒人。
别院深深夏簟清，石榴开遍透帘明。树阴满地日当午，梦觉流莺时一声。
浩荡清淮天共流，长风万里送归舟。应愁晚泊喧卑地，吹入沧溟始自由。
气象清雄天与邻，世间不合有埃尘。拟将累句酬佳景，只恐江山解笑人。
密树重萝覆水光，珍禽无数语琅琅。惊帆瞥过如飞鸟，回首风烟空断肠。
霁霞飞尽失西东，水入天光浩气中。籍籍轻帆一游鸟，似乘风力上虚空。
春阴垂野草青青，时有幽花一树明。晚泊孤舟古祠下，满川风雨看潮生。
寺里山因花得名，緐英不见草纵横。栽培翦伐须勤力，花易调零草易生。
吴天摇落奈愁何，病起风前白发多。争得松江变醇酒，拍浮终日恣酣歌。
年华冉冉催人老，风物萧萧又变秋。家在凤皇城阙下，江山何事苦相留。
落月衔栖露乍零，竹间孤唳入青冥。未知蟋蟀缘何事，床下微吟不暂停。
娇𫘤人家小女儿，半啼半语隔花枝。黄昏雨密东风急，向此漂零欲泥谁。
异乡风俗伤嘉节，久客情怀喜友人。共挈一尊诸处赏，谁家得似故园春。
雨隔疎钟晓不知，春风吹梦过江西。雨声破梦北窗响，卧意江西路亦迷。
花枝低敧草色齐，不可骑入步是宜。时时携酒祗独往，醉倒唯有春风知。
夜雨连明春水生，娇云浓暖弄阴晴。帘虚日薄花竹静，时有乳鸠相对鸣。
瑟瑟清波见戏鳞，浮沈追逐巧相亲。我嗟不及群鱼乐，虚作人间半世人。
玉人携手弄秋英，寻徧池台见月生。小杜有灵应羡我，今为闲客此闲行。
谩走声名三十年，亦曾文采动君前。玉颜皓齿他人乐，独守残灯理断编。
寒雀喧喧满竹枝，惊风淅沥玉花飞。霜柑糖蟹新醅美，醉觉人生万事非。
江云春重雨垂垂，索寞情怀送客归。不愤东风促行棹，羡他双燕逆风飞。
我为名驱苦俗尘，师知法喜自怡神。未知欢戚两忘者，始是人间出世人。
嘉果浮沈酒半醺，床头书册乱纷纷。北轩凉吹开疎竹，卧看青天行白云。
曾以文章上石渠，忽因谗口出储胥。致君事业堆胸臆，却伴溪童学钓鱼。
一酌浇肠俗虑奔，鷃微鹍大岂堪论。楚灵当日能知此，肯入沧江作旅魂。
忽忆前年科第后，此时鸡鹤𫏐同群。秋风惆怅忽吹散，鸡在中庭鹤在云。
楚天遥望每长嚬，宋玉襄王尽作尘。不作瑶姬歌入梦，更为云雨待何人。
汉文穷相作前王，悭惜明珠不斗量。翡翠鲛绡何所直，千裨万补上书囊。
纷纷从此见花残，已觉长绳系日难。楼上有愁春不浅，小桃风雨凭阑干。
百丈清溪见戏鳞，严公祠宇与天邻。此中旧隐君归去，笑指人寰一片尘。
五云寺下石桥边，六月谿风洒面寒。今正炎天君独往，松闲寻我旧题看。
滁阳太守好山水，公余日醉群山间。滁峰环回秀相倚，作亭正对溪山前。
昆仑气候西时春，紫府光阴夜如晓。来时不用五云车，跨著清风下蓬岛。
玉山岑寂雪花干，仙掌风高露未漙。自笑曼都凡格在，一宵无奈月边寒。
章沟传漏过三更，霜压寒威特地生。苦恨回环窗外铎，几番幽梦不教成。
楼前轻雪未全销，偷得春光入嫩条。似向东风犹旅拒，可能浑忘舞时腰。
陌闲宫古绿烟迷，惹尽春愁困拂堤。却为多情足离恨，故教沟水亦东西。
章街风晓起新眠，寒食轻阴未雨天。无限青丝拂游骑，一生芳意负金鞭。
淡烟轻日簇谁家，微出青旗一带斜。对景似嫌春意老，更摇踈影扫残花。
画桥南北水连天，才听莺声又晚蝉。长使离魂容易断，春风秋月自依然。
曲江风暖晓阴斜，翠色相宜拂钿车。自有春眠慵未起，日高人困又飞花。
叶叶新长约黛蛾，丝丝轻软任风梭。啼莺便学歌喉啭，知是春来舞意多。
远烟芳草媚斜阳，萧索邮亭一望长。尽日倚栏还独下，绿杨风软杏花香。
东西层𪩘鬰嵯峩，关口才容数骑过。天意本将南北限，即今天意又如何。
三峰晴晓碧相挨，仙掌分明出雾开。莫向巍峩衒高手，也曾先得桂枝来。
嘉陵源出本朝宗，地险无因直赴东。从此逆流归顺去，恬波遥与峡江通。
洞户呀然透碧溪，竹轩茅榭映高低。行人不待桃花发，一到仙扃已自迷。
欣过龙门柅使车，顿惊凡目识仙都。海中知有三山在，未信能加此景无。
欲使行人直过难，倚江凌汉任盘盘。纡回到顶终须下，如此天高甚处漫。
槛外风光触处奇，岭头金像对巍巍。主人偏恋南犍乐，只恐瓜时示肯归。
弄黄含绿叶开眉，最有春来次第知。生计任随栽者意，却嗤松柏不禁移。
驿路行人东复西，等闲攀折损芳枝。有生自是无根物，忍向乐风赠别离。
惯恼东风不定家，高楼长陌奈无涯。一春情绪空撩乱，不是天生稳重花。
絮雪纷纷不自持，乱愁萦困满春晖。有时穿入花枝过，无限蜂儿作队飞。
碎剪红绡间绿丛，风流疑在列仙宫。朝真更欲薰香去，争掷霓衣上宝笼。
不管莺声向晓催，锦衾春晚尚成堆。香红若解知人意，睡取东君不放回。
牡丹经雨发香芽，满地新红因饿鸦。利嘴可能伤国艳，只教春色入凡花。
游蜂纷扑竞花繁，未到香须只自喧。尽日却输蝴蝶计，闹红心里默无言。
出入高堂性似驯，泥巢深稳足容身。雕梁并宿嫌频看，巧语多应是骂人。
暑雨朝来已厌多，蛙鸣犹更幸滂沱。虽然快尔狂跳志，争奈良田有害何。
钟峰隐隐隔江湍，翠色偏宜雨后看。大抵兴王须恃德，饶君终古作龙盘。
寺枕隋家废苑前，登高还此会僚贤。凭轩莫赋悲秋事，剩撚黄花送酒船。
谁言秋色不如春，及到重阳景自新。随分笙歌行乐处，菊花萸子更宜人。
二月风光尽属春，六霙何苦妬芳辰。东君等是回生意，须与莺花作主人。
晓来飞雪抑香芽，料峭轻寒特地加。青帝似矜春意早，更粧新萼与梅花。
中秋宜月不教晴，人倚危楼意未平。任是他时圆更好，争如今夜畧分明。
合欢香影拂西斋，萱草前临小槛开。待尔忘忧与蠲忿，争如无事起灵台。
合欢萱草两含芳，一见令人乐兴长。唯是忧边与忧国，对花终日不能忘。
燕石宁参楚璧珍，六膺君桨共言纶。老聃道大谁同传，千古韩非是罪人。
区区边朔有何成，三失流年只自惊。无一事来头尚白，白人头处岂堪行。
良畴芳圃汩飞埃，生意颙颙望震雷。北岭有云空自绕，几时为雨出山来。
去岁栽花遍小栏，只忧芳艳不禁寒。年来醉赏春风里，无限边人见牡丹。
一夜残芳泣露痕，晓来红雨点兰荪。对人终有风流在，几片斜飞在酒樽。
极塞将何奉燕娱，牡丹池馆一株无。谁人会我栽培意，欲见吴宫小阵图。
从来良守重农桑，何事栽花玷此堂。已爱昔贤形藻绘，更移嘉卉伴馨香。
东君于此最多情，先与黄金撚画成。何似亚夫坚壁地，因人千古得嘉名。
叠叠云根渍古苔，烟峦随指在庭阶。主人未有铭功处，日视崔嵬激壮怀。
堂下开畦植药苗，更将灵种悉名标。吾心尽欲医民病，长得忧民病不销。
遥派分流过近阶，潺潺终日泻琼瑰。谁知到此幽闲地，多少余波润物来。
小桧新移近曲栏，养成隆栋亦非难。当轩不是怜苍翠，只要人知耐岁寒。
边俗稀曾识此科，南方地暖北寒多。孤芳莫念违天性，无奈深恩爱育何。
千年贤迹一堂间，日企英风敢自安。争似公陈无逸义，君王图入殿屏看。
只趁重阳选菊栽，当栏殊不及时开。风霜日紧犹何待，甚得迎春见识来。
堪嗤唐彦鄙连疆，不信重阳草木霜。樽里有花荷万叶，三年酣赏好风光。
试猎秋原亦治戎，飘然豪气满秋风。饥鹰猘犬争为用，不在人知指纵功。
塞上区区罄拙勤，回头芳岁已三旬。何须更𣨼中山酒，日日忧边似醉人。
一守中山四载余，栽成芳树满郊衢。州民如有某棠念，惜取清阴万万株。
清香奇色匝芳洲，只得公余一见休。道是好花堪谑问，几时曾上美人头。
建牙非称冢司官，正是宸襟注意安。即日太平归辅翼，侍祠重陟岱宗坛。
芳醇盈榼副风骚，慰我漳滨病拥旄。把菊不同陶令喜，白衣人只送香醪。
滑醪清满菊花巵，只欠新螯左手持。欲报善隣将意厚，苦惭家酿带春醨。
芳讯欣随客鲤开，雅篇并付木奴来。病翁逢酒唯忧过，更使湘包下滑杯。
对敌公如论酒兵，病夫虽劣敢先登。如将压境求诗战，即竖降旗示不胜。
东郡何能抑上才，召书看即日边来。名醪价重诗篇好，㮰泛西园感遇杯。
邺瓦搜来颇异常，寄诚安足奉文房。早陪神化丹青笔，莫滞边书赤白囊。
谁传石末首青州，邺砚今推第一流。更好岂堪濡化笔，报琼终念木瓜投。
凉风吹暑豁烦歊，上马迎风趁早朝。宿雾欲开星月澹，隐然双阙在层霄。
重九开樽节未寒，黄花初发叶皆单。待看旬日金铃绽，剩得东篱一醉欢。
覆栏纤弱绿条长，带雪冲寒拆嫩黄。迎得春来非自足，百花千卉任芬芳。
当栏新植尽珍丛，异格同妍出化工。何物众人惊绝艳，一枝花坼瑞云红。
合昏枝老拂簷牙，红白开成蘸晕花。最是清香合蠲忿，累旬风送入窗纱。
牡丹殊绝委春风，露菊萧踈怨晚丛。何似此花荣艳足，四时长放浅深红。
莫轻丛筿绿阴微，迸笋方抽嫩玉枝。结实他年臻瑞物，最宜栽向凤凰池。
蘼芜嘉种列群芳，御湿前推药品良。时摘嫩草烹赐茗，更从云脚发清香。
随竹萦回翠蔓延，土𫉄名异出前编。会须霜晚餐珠实，可挹浮后作地仙。
圆沼泓登璧彩浮，萍新殊未覆游鯈。纤鳞不用时惊没，香饵虽投是直钩。
危峰叠叠起丸泥，莫爱幽奇是假为。黄阁何功宜自劾，去寻真隐老衰疲。
灵鹊双双日自驯，徘徊轩槛若相亲。主人素解忘荣辱，何用喃喃送喜频。
皇心悯雨出西坰，亲祷灵宫致洁诚。扈跸不知农事苦，辇前争笑叱牛声。
几日知君命驾来，芳辰看失独徘徊。黄封御酒新沾赐，更偶金铃菊未开。
倦鹊穿林趁独栖，此情唯有老鳏知。西风日紧重阳近，忍对黄花把酒巵。
骈枝三出牡丹红，奇有双头结未工。宛似灵芝相并秀，瑞云攒处起香风。
游鳞惊触绿荷香，水马成群股脚长。逐浪相追留篆迹，偃波垂露满芳塘。
病襟思适绕东塘，水荇初花吐嫩黄。行困老樗阴下坐，儿童争喜拾红娘。
康定西征始壮余，往还休此任驰驱。白头又罢咸秦帅，却向温汤浴病肤。
仙掌峰前羽客家，玉虚宫殿倚云霞。最高顶上谁曾到，得见莲开十丈花。
春早凡花百种荣，秋芳能得几多名。仙家八月灵葩发，不与寻常俗艳争。
渡涧登坡直几重，岭头初日上曈昽。野花红紫连官道，露裛清香散晓风。
名园尝已植群芳，更得新株补旧行。非欲后来传好事，只图芬馥满吾乡。
百品名花手种来，复寻嘉艳及时栽。主人便去心无恨，从向东风自在开。
月榭风亭胜雅名，主公闲适愈多情。芳樽屡酌瀛洲上，谁听霓裳散序声。
到处园亭列画屏，四时如只在仙扃。归来便是无为乐，不必重笺道德经。
花下延宾启宴杯，回头香雪即成堆。主人自挈宜城酿，不为青旗趁尔来。
垂杨阴里百花开，谁记当是任意栽。好事继逢贤太守，算无心望主人来。
昼锦轻抛又几年，纵逢春色亦依然。争知台榭笙歌外，尽是猿惊鹤怨天。
一辞康乐困喧嚣，花笑莺啼似借嘲。日望君恩容病质，得归应自解𫍢𫍢。
买臣素贱犹乡守，庄舄虽荣尚越吟。已葺吾园似仙府，莫教归信苦沈沈。
画艗双双掠水飞，一天云重锁春晖。遨头不与追铙鼓，无限游人寂寞归。
醉卧嵩云得句豪，岂知平地有风涛。应嗤病骥盐车重，终日长鸣只告劳。
迎得新春入旧科，独先嘉卉占阳和。今年顿被寒摧朽，应为尖头送暖多。
韩画颜书世绝珠，铃斋时足奉驩虞。跋题应命诚羞涩，不是跳龙卧虎徒。
壮敌无前老未休，赏功销得到封侯。印归新息不还葬，似与诸蛮一报仇。
平生忠勇建殊勋，薏苡疑珠竟不分。光武明如辩谗者，肯教千古负将军。
待得清明已半春，幕中何许可娱宾。堵观不是穿杨手，珍重贤侯诲尔频。
未醉樽前未可归，青春九十日芳菲。名园一夜狂风雨，苔上残花点绿衣。
送客江亭一望间，隔江奇胜有千山。江头未必无舟子，自是名缰不暂闲。
麓苑崟岑对橘洲，山如屏嶂水清流。谁能向此孤寻胜，案牒装怀不自由。
名园雨后百花繁，人倚危楼十二兰。园里芳菲楼上客，一般情绪怕春寒。
日烘薄雾开柔陌，风罥游丝著柳条。语燕啼莺自撩乱，惊人残梦是春朝。
蔡侯不是不寻仙，俗骨由来欠玉鞭。待得麻姑重前约，只应瀛海已桑田。
古祠灵镇会真仙，一夕春霖激电鞭。待得归航已新暑，小荷江上绿田田。
无憀情绪满眉头，去后方知有别愁。翠幰雕鞍杳何所，相望重上夕阳楼。
此去山重水复重，登临无复叹途穷。应将往事闲追忆，疑是邯郸梦枕中。
下马邮亭夕照天，独凭离绪问蓍圆。故人此去无多地，何事销魂重黯然。
喜陪佳客上高台，醉策骅骝薄暮回。黄菊满头堪自笑，朱颜何必为人开。
上尽危梯望社榆，乱山千叠隔吾庐。四方尽是男儿志，敢叹离群与索居。
脸红消尽泪阑干，似向人前欲诉难。若是东君与为主，肯教风雨尽摧残。
求贤在昔常推毂，访道当年亦顾庐。圣旦光华今吁俊，长卿无苦叹贫居。
驱车乘兴谒先生，十里秋光照眼明。浄室寒窗无长物，道书狼籍古琴横。
事了还家不记年，三茅俦侣尽真仙。恰如少华希夷子，十度花残一觉眠。
孤臣何以报君恩，愿泽坤维轸虑分。却笑乖崖懒重去，有诗羞见华山云。
里数二千七百余，两当冬夜宿中途。举朝五往东西蜀，还有区区似我无。
老杜休夸蜀道难，我闻天险不同山。青泥岭上青云路，二十年来七往还。
庵岩归隐绝纤埃，内外中间安在哉。正似无心云一片，等闲随雨出山来。
教被山东十稔余，人人师为指迷途。仰天峭绝灵岩峻，万里闲云一点无。
灵根得地占雕栏，禁苑春深奈晓寒。烟叶绿舒成翠幄，露葩红耸似朱冠。
刘郎浦上公安渡，我过高吟老杜诗。烟浪几重江几曲，筭应风物似当时。
出京曾说会江陵，期在初春恐未能。君骑骎骎我帆便，果来同看上元灯。
师昔将名动冕旒，恩光归去照西州。如今白首诗随老，字字清风敌素秋。
惯见河阳县里花，何时归种召平瓜。江东正是鲈鱼美，昨夜西风梦到家。
青城峰顶更楼台，世界随高俗意开。今夜云归有明月，按琴倾酒待公来。
诏书三度落坤维，为白云溪独掩扉。我愧俗疎来访道，不逢斜日又空归。
颍波清阔接淮沂，人似游山棹似飞。酒熟鲈肥何以乐，与公同是故乡归。
得请天阍出拥麾，旧山东望已心飞。君恩欲使乡人宠，犹许峨冠獬豸归。
初见遥山横水湄，旧乡依约白云飞。还同户部诗中道，终日思归此日归。
遭时致主期尧舜，力道终身致孔颜。出处两途公试看，几时能放此心闲。
江南鲥𫚖客夸肥，公到常州鲙熟时。见说桐江鱼亦好，昔贤多作钓台诗。
古人胸臆赋才多，醒自冥搜醉自哦。今日淮山且诗酒，不劳贤否问谁何。
淮岸浮图半倚天，山僧应已离尘缘。松关暮锁无人迹，唯放钟声入画船。
到烂哥山即武夷，并舟于此袂将离。公来一意苏疲俗，借问闽州知不知。
二鸟一生汀渚上，已堪图画复赓歌。莫将黑白欺人眼，所得旁观不较多。
一凭栏望意无穷，民屋连云叠嶂中。微术可令民不疚，有惭兹阁号观风。
滂葩浩艳满亭隈，当度芳樽醉看来。始信春恩不私物，乱山穷处亦花开。
上石披松十步劳，下窥人物见秋毫。嗟谁更向孤峰顶，树塔孤撑碧落高。
潺潺朝暮入神清，落涧通池遶郡厅。乱石长松山十里，讨源须上玉泉亭。
泉石淙淙泻百寻，群峰环翠起春林。危巅召雨云先作，不失苍生望岁心。
吾家于衢守于睦，治余何以乐且闲。仙棋一局钓一壑，烂柯山下严陵滩。
湖平风稳送归航，望隔严滩七里长。更上高峰尽高处，黄花新酒醉重阳。
景祐初余唱第归，入门逢尔正儿嬉。如何二十二年后，继得蟾宫桂一枝。
衣紫金鱼耀服章，桐庐太守捧壶觞。邦人闻道南来贵，观者浑如入射场。
遗我佳篇字字珍，更兼山骨琢磨新。古贤最重琼瑶意，持报曾同砚席人。
多谢君诗重见珍，砚从黟水濯来新。持当夏昼南窗看，玉发光辉冷照人。
舍车弭盖争寻胜，坐石携泉旋煮茶。可惜湖山天下好，十分风景属僧家。
八月湖平绝越通，桐江烟水乱山中。客舟安稳尤为幸，百尺蒲帆一信风。
钓叟高风冠古来，思贤令我意徘徊。当年高隐恬无事，应似春登老氏台。
福守之官大道通，乘舟朝发怒涛中。高帆得势雕开翼，飞起沧溟万里风。
使棹穿溪弥屈曲，溪鸥随棹更徘徊。地经严隐翻高尚，应转心轻在栢台。
高怀宜与正声通，妙绝孙枝三尺桐。开匣为公鸣一弄，薰风中有故人风。
卓锡江头十载余，师心纯静到真如。更嫌城郭人来近，移入白云深处居。
寺亭高绝面灵山，迤逦群峰不可攀。登赏谁知贤者乐，狱扉空冷讼筩闲。
桃花台下系轻舠，直上峥嵘不惮劳。历示群峰三十二，一峰还压一峰高。
上冢家留荣且哀，赣民应怪苦徘徊。鄱阳湖共天同阔，不惜乘风破浪来。
内阁朝廷号正臣，朅来江外拥朱轮。危樯西喜洪都近，谏省当时旧主人。
岭上寒梅冒腊开，故人千里意徘徊。佳篇赠我惭无报，明月珠投暗里来。
前日桐江今赣川，谏官得郡愧非贤。东吴乡便君恩厚，理棹重来始四年。
令尹怜花意思勤，海棠多种郡园新。自从两蜀年年见，今日栏边似故人。
花县逢春对晓晖，朱朱白白缀繁枝。梅先菊后何须较，好似人生各有时。
动迹无凝静性通，小松疎竹一堂风。凭山倚市何须问，不隐形骸只隐中。
植杖焚香贝叶经，主人无事掩松扃。兀然隐几秋宵静，云在诸峰月在庭。
岁旱江潢万井污，此泉深浄肯清渝。伯夷死后泉流在，能使贪人一饮无。
庾岭中分泉两派，美名人爱恶声嫌。谁云酌后能移性，南有贪兮北有廉。
嫩菊浮香酒泼醅，命俦欢饮鬰孤台。如何兴会翻为恨，为欠车公一到来。
九日年丰狱讼稀，望君同醉乐无涯。樽前慰我区区意，只得登高一首诗。
峡口寒流如箭急，滩头轻棹若云奔。玉峰楼锁人归去，回首斜阳一黯魂。
未登七十早还乡，终日高吟酒满觞。访我飘然又归去，万松庄里引年堂。
谁云蜀道上天难，险栈排云彻万山。我愧于时无所补，十年三出劔门关。
税鞅凭栏眼更醒，须求国手上丹青。楼前云水无穷好，楼下尘喧不复听。
磷磷崖石有时飞，吉士何尝中祸机。刺史击强宜默助，害盈谁谓鬼神非。
云岭观游讵肯劳，飞仙岭过稳翔翱。道风仙骨朝真去，未必不缘功行高。
锦川城里玉溪横，溪上浮图画阁明。我念官拘登未暇，有风终日为谁清。
三十三年同榜中，始来全蜀见诗翁。文高格老人知否，为见元和远祖风。
云水无心是处同，洛阳花发正春风。路逢达道人休问，熊耳山开少室空。
惟人固有东西迹，于道岂分南北途。来往从师多饮德，只应甘露是醍醐。
雷奔电激夜溟溟，虎啸能吟魄鬼惊。用即不勤功即进，圣胎涵养道芽生。
中秋去岁中和宴，表海今宵北海罍。天上无私是明月，隔淮千里照人来。
风穴有声连水洞，听风观水暂闲身。杭州未入从容甚，且与南山作主人。
秋霁涛江气象宽，龙山亭耸凭云端。老僧欲快吾心目，旋剪当轩竹数竿。
政成五月愧前贤，又向东风解画船。却羡乐天诗里道，皇恩曾许住三年。
陆羽因循不此寻，从知泉品未为深。甘清汲取无穷已，好似希文昔日心。
樽酒西轩共倚栏，更无尘事见颜间。留诗都士知公否，仁者从来不厌山。
为爱东园四照亭，剪开繁木快人情。新秋雨过闲云卷，十里南山两眼明。
太守文章耸缙绅，两湖风月助吟神。讼庭无事铃斋乐，聊屈承明侍从人。
乐天当日咏东吴，一半勾留是此湖。历下莫将泉石恋，而今天子用真儒。
蔡山深处隐林泉，远离尘纷仅十年。已得琴中平淡意，有弦终日似无弦。
恋胜穷幽彼上人，平生潇洒乐天真。松间竹下成何事，坐讽行吟老更新。
下峡孤舟快似飞，西江归去一天涯。乡人故眼知君否，功行如今无不为。
召节君趋禁掖中，请藩愚向浙江东。清时内外俱为乐，鹤有乔松凤有桐。
水精宫里石奇哉，万里从容入蜀来。都与先生助吟赏，惹烟笼月一窗开。
锦文瑞正孕灵芝，药市中惟此物奇。入手却容凡眼看，宝囊开处坐金龟。
澄观未逢韩退之，当时佳句有谁知。蟠龙僧胆大如斗，直以诗求蜀守诗。
朅来忠力岂忧危，人似登仙马似飞。却是玉溪梅正发，未曾攀折候公归。
怀想仙风甚渴饥，岷山潜德世谁知。愚今幸有真消息，先得曹溪五首诗。
器洁泉香忻得醉，慇懃分与洞中人。知君一饮无穷乐，和气三田长似春。
岷峨西列华排东，余纵峥嵘敢竞雄。不是当时经御爱，此山还与众山同。
休官休问几人曾，归约林泉有衲僧。况是本来安乐地，曹溪何用见南能。
锦城匝地清风起，为得梓州书一纸。莫问分符隔两川，水月东西共千里。
古庭薜荔附长松，岁寒共有凌霜操。诸峰冻合万木雕，看取门外长安道。
道妙无为无不为，从他是是与非非。更须进步如平地，百尺竿头向上机。
一带寒波雪浪流，谢郎终日在孤舟。沙鸥数只和烟落，笑倚兰桡独点头。
月印苍波入夜寒，寂寥灯火水天宽。儿孙未解谙风色，几度船头失钓竿。
莫笑生涯一叶舟，江湖来往自悠悠。丝头漫有潭中意，逐浪鱼儿不上钩。
卧看虾鱼日几遭，蒹葭风起片帆高。任公信是宜渔者，只候垂钩钓巨鼇。
轻波拍岸琉璃碧，落日衔山玳瑁红。一曲渔歌人不会，芦花飞起渡头空。
空生老病已忘言，何处如今有偈篇。要会从来无一字，溪边杨柳密笼烟。
解蜀归吴十月行，出门无计别青城。凭师为上希夷殿，稽首烧香道姓名。
道士修真心地乐，域自逍遥乡寂寞。世间名利任纷纷，一弄清琴一炉药。
广汉园池蜀自无，却思房相未如吾。浙东归去君恩重，乞得蓬莱与鉴湖。
我愧无能使两川，龟琴为伴仅三年。清朝自是朝真客，何必登山更望仙。
欲导群迷建法门，千言百句与谁论。入泥入水劳心力，不负黄龙五代孙。
立马江头一黯销，晓光浮动十分潮。西陵送目仙舟去，铙鼓旌麾迤逦遥。
城在东南诚第一，江湖只向坐中窥。斯堂占胜名天下，况有仁皇御制诗。
老来重守凤凰城，千里人心岂易平。乐职古贤形颂叹，中和诗不为虚名。
江上潮音晓暮闻，天饶风月地无尘。自怜清暑堂中景，容得衰翁未退身。
松萝潇洒似居山，宾退公余半是闲。谁谓乐天虚白意，只传诗句落人间。
越山吴水似图屏，妙笔无缘画得成。闲上东南亭上望，直疑身世似蓬瀛。
潮神千里若云雷，日月如期早暮来。景觅东楼天下少，帘帷长对海门开。
倚棹渔舠恣往还，澄波如鉴照群山。遶湖三百浮图寺，祇是凭楼一瞬间。
介亭群石似飞来，深插云林两两排。占得群峰最高地，翠姿何处有尘霾。
阁下平湖湖外山，阴晴气象日千般。主人便是神仙侣，莫作寻常太守看。
倚栏曾此望沧溟，延颈移时类鹤形。别后几回关梦寐，终求精笔写丹青。
纵观沧海陟高峰，巡幸无名是祖龙。留作后来真赏地，望秦楼阁一重重。
青云随步觉身高，燕雀卑飞不敢巢。民屋万家都下瞰，栏干迢递出林梢。
小松幽石曲池清，欲退山翁构此亭。补外想公非久次，坐看严诏下明庭。
三年时得憩圆庵，有客禅机不在谈。妙乐佳名人不会，府中无事昼潭潭。
洞天三十六非虚，今古称奇事可书。深坎闭藏惟巨石，只应方士识龙居。
乘暇登高百丈巍，羲之遗迹见丰碑。蕺山下视无穷景，况压山巅是佛祠。
诗美皇皇使者风，礼修戎馆致雍容。去年佳节辽东会，此日新阳湖上逢。
我昔间关出使胡，新春沙漠未昭苏。海东青击天鹅落，鸭绿江边曾见无。
人生七十古云稀，加我新年复过期。住在三衢山好处，望中还赋式微诗。
稽山报政为和气，并入元丰第一春。况有德音曾面被，定归霖雨泽斯民。
秘殿称觞上寿时，御香气馥晓风微。天颜密迩孤臣幸，四十年前一布衣。
陟降三公捧寿觞，群臣蕃汉下成行。天庭礼乐交修盛，委佩拖绅极巽床。
鹓鸾班列内珰催，晓色鸣梢天上来。赐宴群臣醉归去，满身犹带御香回。
治水开陈遂刻碑，巨贤留意向当时。主翁不作知音贺，妙绝如何见好辞。
鉴水为功利一州，至今称颂古诸侯。渔樵早暮余波及，耋老思贤尚涕流。
春色湖光照锦衣，岸花汀草共芬菲。若耶溪上游人乐，举棹狂歌半醉归。
安车高蹈十年余，顾我临川独羡鱼。珍重蓝田良玉性，火中三日只如初。
去日莲花红朵朵，来时荷叶绿田田。临期更作四湖会，两两舟同李郭仙。
来属元丰第一年，农歌凿井自耕田。惟公好事康宁福，更许杭民识寿仙。
安车论别十余年，睢水归思负郭田。浩浩胸襟涵渤澥，飘飘风骨是神仙。
望秦双耸郡楼前，佳气葱葱杂翠烟。太守风流诗力健，湖山无处不成篇。
故交德重镇轻浮，恨不来乘剡水舟。远寄蓬莱主人句，字褒华衮若春秋。
我守全吴公越东，宪台千里寄清风。何时共作同年会，烂饮狂歌三醉翁。
小蓬莱对望秦山，有会无边不解颜。太守新诗逾百首，迩来传诵满人间。
古祠曾记祷灵神，旱雨滂沱救越人。大禹恩深无以报，我惟朝夕退藏身。
天资孝友本生知，不愧周人七子诗。绝妙好辞旌至性，丰碑千古奉坟祠。
哀哀江上救沈尸，墓木留形世所悲。得旨春秋参祀典，孝诚今日再逢时。
为国谋深身自谋，飘然归泛五湖舟。虽云文种知几晚，未必忠魂为蠡羞。
不道夫差势独夫，因持越计败全吴。陶朱智则诚为智，欲把忠臣比得无。
法云尝负没弦琴，有曲古名清夜吟。心指寂寥谁肯顾，遇公倾耳作知音。
风送荷花香满栏，上人宴坐水云间。时中静极光通达，岂特浮生半日闲。
倾国铅黄不假施，吴兵勍敌顿凌夷。苎罗石在千余载，好事公今尚作诗。
吴宫金玉似泥沙，西子东来举国夸。一日越兵声震地，夫差犹惑眼中花。
九日湖楼把酒巵，拒霜黄菊鬭芳菲。五逢吴越重阳节，白首柯山未许归。
舣棹湖亭又访山，寺楼登赏十三间。更寻半隐先生迹，一拥朱轮未得还。
为忧圆教祖风摧，雨坠天花夜讲开。会得王公题壁意，入尘摩诘是如来。
禅家自利利他人，宝塔焚如复鼎新。扫地便高三百尺，只应澄观是前身。
日月精华有术餐，不烦辛苦礼星坛。葛仙公井甘泉近，应炼长生九转丹。
绝离声尘二十春，飘然风骨鹤兼云。庵中澹泊无余物，一颗仙丹酒百分。
道场清浄绝纤埃，云水中间丈室开。莫把赐袍容易看，帝恩新自日边来。
祖教双修日用间，芳醪不饮自朱颜。欲知难老真消息，曾饵融峰九转丹。
数随乡荐始登科，清白门中所得多。伯氏文章天下望，家风元是老维摩。
池有灵泉泉有龙，高僧深隐梵王宫。云林百里如屏障，安乐山西一望中。
红莲携赠碧莲堂，一本双葩颇异常。珍重承天胁尊者，闻风晨夕是清香。
志愿未如终未回，十年京洛走风埃。珍函宝藏五千轴，一日降从天上来。
帅王归觐息兵鋋，吴越蒙恩过百年。世赏至今轩冕盛，真孙宜作地行仙。
祝弟生辰不惮遥，元丰六稔庆三朝。源源祺寿来无尽，一似钱江两信潮。
扁舟行渡浙江滨，湖上风光已漏春。为报稽山民吏道，邑丞今是悟空人。
功臣堂号与山堂，已鬭醇醨又鬭香。今酿蓬莱法差胜，乘壶携寄愿公尝。
武林新酝效蓬莱，莫把梨花较绿醅。安得逢春命高会，大家同入醉乡来。
一日湖头两信通，往来惟只递诗筒。何时得把金罍倒，观取诗翁作醉翁。
垂老将休俗累轻，旧乡来守越王城。吾怀自信无污染，何必升堂思始清。
行美文精即擅场，不论京国与江乡。乡人若问吾归计，已叩天阍第九章。
到日参徒耳目新，桃花一笑已中春。吾今告老还家近，亦作柯峰自在人。
四纪荣涂愧滥巾，圣恩从请幸全身。高斋静有无穷乐，又报元丰第四春。
岁首月三逢诞日，寿樽遥寄助童颜。黄庭内景非虚语，百二十年犹可还。
三载神泉绩大成，交章使者荐能名。朝廷方且求人切，未可图闲学老兄。
一夕寅隅斗转魁，三阳和气入春台。鉴中华发浑霜雪，七十四从头上来。
旧隐重寻远世机，呼童把箒扫禅扉。疎帘卷尽南轩阁，引得湖光一片归。
万竿终日弄清风，溽暑消除尔有功。老去年时转潇洒，此君真是竹林翁。
补过尽忠随进退，潜心高与古贤期。吾儒造次必于是，何用凭轩始再思。
夙荷公知独久要，政堂平日幸为僚。新篇屡拜金琼赐，千里同风不为遥。
明月惊人为暗投，珍函开发晓光浮。五章丽句真高唱，所得过于万户侯。
云涛朝暮湖山胜，曾伴仙翁烂漫游。别后瞻思闲屈指，岁华如箭已三秋。
短书临发意徘徊，寒夜霜晴上月台。濉水瀫江天共远，举头惟见鴈南来。
天台鴈荡去寻真，往复秋冬过七旬。不是君恩山岳重，肯教归作自由身。
少时来访武夷峰，学业优殊志气雄。今我老归公始仕，神仙宫在水晶宫。
暂分仙袂下罗浮，又作钱塘佛国游。欲识先生踪迹否，江胡无碍一扁舟。
得请归田弛负儋，满头霜雪鬓䰐𩭹。高斋屈指呵呵笑，明日新春七十三。
三岁尝叨贰国钧，两经吴蜀拥车轮。寻思政府归休日，八百科中止一人。
我竹林翁所得奇，心传佛要面仙姿。年年六月十二日，观取高斋祝寿诗。
直到巢峰最上头，旋磨崖石看诗留。重来转觉寒松老，三十六年前旧游。
云意乘秋任往还，泉音终日自潺潺。师心正与云泉契，不称城居祗称山。
瀫水曹溪一滴通，烂柯元是妙高峰。子湖有犬无人会，我欲凭诗寄老踪。
去年春晚宴亭皋，今日重登不惮劳。栏外当时双派水，已应归海作波涛。
隐侯诗价满东吴，八咏诗章意思殊。世说当年清瘦甚，不知全为苦吟臞。
子诗赠我离杭日，劝使东来作主人。再得湖山老休去，而今始是自由身。
云黄绝顶冠峰峦，七佛当时行道坛。天敛积阴千里霁，故令登赏得盘桓。
岁寒姿性禀于天，一变人疑换骨仙。操是寒松心是石，始终全类古真贤。
南明石像世称奇，人说嘉州具体微。大小何烦较吴蜀，法身无处不同归。
吾子沿江千里来，我车不惮陟崔嵬。永嘉贰政年方壮，未用斑衣学老莱。
景入天台日日新，安车千里去寻真。路逢白发老翁问，父子同游有几人。
三井余波势靡停，平铺千丈落峥嵘。秋阳五彩随流照，纵有良工画不成。
峰峦如蜀剑关分，万仞千门不可亲。惟有诸仙功行满，云屏从此去朝真。
台岭周回八百里，琼台中立许谁登。宵分疑有群仙集，月白风清最上层。
黯黯龙潭不测深，临观崖下已千寻。若逢岁旱休闲卧，好与斯民去作霖。
子舆辍肉为闻声，德洽民心苦好生。智者教行尤可尚，放螺从此得溪名。
石桥吾祖昔留诗，句有天寒树著衣。山下老僧能叹咏，诸孙三岁与光辉。
丛林枯槁井难穿，珍重禅师道力坚。一旦出庵携一锡，卓山随手涌甘泉。
巾顶广轩逢杪秋，万家云屋接丹丘。主人欲尽行人乐，更向东吴共泛舟。
赏遍舟丘上画船，旌旗金鼓满晴川。潮平难𫄴舟人望，一似离杭过越年。
石龙一滴水涓涓，大士岩溪峭壁间。我道音闻无不是，何须曾入宝陀山。
鴈荡林泉天下奇，谢公不到未逢时。碧霄万壑千岩好，今日来游尽得之。
会峰亭对大屏风，万秀千奇耸若空。不识谁能夺造化，真仙世界一壶中。
游遍名山未肯休，征车已发尚回眸。高峰亦似多情思，百里依然一探头。
巨海澄澜波自平，停车冉冉看潮生。岂同八月吴江会，共骇潮头万鼓鸣。
白鹤丛林古梵宫，壁间留像见真风。忆师去岁雷峰别，只似南柯一梦中。
旧治熙熙乐似春，退公章句更清新。官居佛舍留题徧，可惜诗人只字民。
曩岁阻风京口日，今离象浦复徘徊。姓江名静人何许，昨日依然入梦来。
两阕新诗出慎江，亲携迎我重嗟降。深藏箧笥生光彩，价抵千金璧一双。
晓窗幽磬暮疎钟，晓暮清音消息通。阁以定名成底事，醒醒须仗主人翁。
君念亲闱肯暂留，吾居子舍尚优游。逢人为道归迟意，正似江湖不系舟。
我憩堂中乐可知，优游逾月意忘归。老来不及吾儿少，且著朱衣胜彩衣。
烟波周匝望中赊，乘兴驱车一迳斜。谁识上人修证地，水晶宫里法王家。
朝发温江上处溪，小舟无寐枕频欹。夜来雨作籧篨响，恰似当年赴举时。
主礼慇懃醉玉杯，暮云山顶压楼台。浑如元相夸州宅，鼓角声从地底回。
宫前车辙状分明，世说轩辕上玉清。仰慕劳心是秦汉，不修功行只虚名。
妙峰高处即仙居，多为朝真作步虚。却是清风明月夜，一声倾听属樵渔。
不见青莲花落时，鼎湖惟有白云归。一峰孤立如天柱，若较灵岩具体微。
路入云端步步轻，洞中滑溜一泓清。不逢真侣仙踪在，犹喜磨崖纪姓名。
仙洞长年卧白云，灵丹成就养天真。汉庭轻为东宫出，应笑商山四老人。
洞天日月最迟迟，来见仙真即忘归。看取桃源刘阮去，旧乡虽是故人非。
千里寻山忆烂柯，七旬归去此重过。因观秀野轩前景，与我高斋不较多。
七旬寻胜远尘纷，身计优游荷国恩。往复汝勤人尽说，从来忠孝出吾门。
不惮风霜道阻修，一瓶一钵少迟留。稽山未可轻归去，浮石精蓝况旧游。
报恩堂庑缮完新，养志熙熙镇似春。佛子事余为孝子，黄金园有白头亲。
车骑衢民不可攀，机山云约首春还。彩衣堂上成童戏，八十慈亲为解颜。
退休林下屈朱轮，逸老亭边袂欲分。一诵高斋回首句，感公认我独慇懃。
枳鸾新命去逢春，士论许为忠孝人。白首慈亲七十八，安居荣侍入西秦。
教言今觉昔诸尘，不了心源未是真。却念樵夫无所得，当年虚作烂柯人。
柳深莺老暮春天，恭侍慈亲解画船。举首丹徒民万户，共迎和气作丰年。
宠数亲承咫尺颜，清修虔命似居山。欲知不老个中事，应向如今悟八还。
归根落叶舞秋风，入蜀分携瀫水东。欲别何烦示圆相，普贤今作主人翁。
片云无著又西还，过尽秦山上蜀山。我独为师懽喜处，一程程入旧乡关。
突兀浮图烈燄焚，入云千尺一朝新。闻师领众非辜罢，今复如初慰越人。
一节循循见始终，平常心有古人风。临行却笑庞居士，何用当庭探日中。
函中赤轴谁能卷，壁上孤琴已绝弦。付与儿孙有清德，临风何必更潸然。
道猷宴坐卓一锡，萧然屏去群魔迹。大蛇开口合不得，始知三昧通神力。
山老榜庵名内照，掩扉默坐徒观妙。欲知毕竟事何如，无量寿光悬两曜。
昨朝初泛临海舟，今暮已登漫岭驿。秋风阁雨波不扬，风伯江神俱有力。
我车出蜀十年强，感旧情怀未尽忘。有问老衰师为道，心如冰雪鬓如霜。
黄衣道士骨朽矣，白鹤仙翁诗宛然。君傥不能来一顾，壁间磨灭有谁传。
不逢碁酒与莺花，古观高吟字字嘉。好事独来终日赏，诸翁争云著诗夸。
轩外长溪溪外山，卷帘空旷水云间。高斋有问如何乐，清夜安眠白昼闲。
池阁孤清瞰碧流，太虚怀抱物华秋。圆蟾默有中宵约，几点闲云为我收。
鱼不能言似可哀，竭池千数竞徘徊。瀫江深处呼僮放，羡尔优游得所哉。
少时亲手植双松，昼爱层阴夜听风。今日岁寒逾五纪，也应心似主人翁。
暑威何处称疎慵，百本修篁小槛东。时遣清风送消息，此君都在不言中。
动入和风静惹烟，翠条踈处露池莲。林中尽是能吟物，春有黄鹂夏有蝉。
密径修筠郊外居，小亭随意榜归欤。等闲早暮携筇到，池沼东头是旧庐。
亭上秋登远目明，灈缨诚不是虚名。晴波一片如铺练，浮石江心彻底清。
累岁辞荣得帝俞，老来天幸更谁如。腰间已解黄金印，归有田耕二顷余。
乌巨东西气候秋，子湖冈陇暮云浮。欲观古佛丛林地，只用凭栏一举头。
爪期终代促装前，常遗吾书索赠言。今日却成哀挽句，霜风江上送灵幡。
威惠三年邑政优，平生志业未经酬。嗟嗟故里松楸老，先陇归陪地下游。
故人相别岁时多，日欲为书奈懒何。犹喜个中无间断，西轩云岫碧嵯峨。
森森乔木得诸隣，雾锁云埋不记春。报得看看鳞角就，为君惊起梦中人。
千里无书信却通，瀫江南畔石桥东。春来消息谁传去，落尽林花一夜风。
今年年是去年年，此处何曾有变迁。穿耳胡僧曾说破，梅花落尽柳生烟。
寂寂松门竟日闲，更无金锁与玄关。时人欲识南明路，过得溪来便上山。
烧香运水及煎茶，谁识庐山惠远家。社客若来高著眼，不须平地觅莲花。
殿阁凌空锁翠岚，雪晴春色在松杉。芝骈羽驾归何处，留得双乌宿旧岩。
龙丘石室人难继，安正书堂世莫登。但见烟萝最高处，九峰排列一层层。
腰佩黄金已退藏，个中消息也寻常。时人要识高斋老，只是柯村赵四郎。
乞得乡州乐矣哉，雪峰安静此徘徊。浙江莫谓音书隔，一日潮声两度来。
大空西山小空东，侍者神通未知穷。庵来不言还作么，数珠提起□裴公。
湖山深处梵王家，半纪重来两鬓华。珍重老师迎意厚，龙泓亭上点龙茶。
晓登山阁一炉香，瞻企神僧到上方。人度石桥何所畏，如来原是世津梁。
东南山水闻之久，未省人曾说义乌。万顷波涛惊客眼，始知中有绣川湖。
德泽涵濡得二难，百年祠馆见遗安。苍苍一片坟台石，留在行人下马看。
石龙山顶拔巍颠，我此登临骨凛然。直上更无容足地，速回犹在夕阳天。
桥外浣花溪水通，山人高隐在其中。一江丝竹喧天沸，争及松篁半日风。
古人惟恃众心城，何事秦皇苦好兵。本设函关禁奸诈，不知半夜有鸡鸣。
园林再到身犹健，官职全抛梦乍醒。惟有南山与君眼，相逢不改旧时青。
私船官运鬭纵横，殖货交通绕近城。灯火夜凉人未散，古潭宜复万艘名。
道侣殷勤凿石渠，金莲泉脉入灵都。暗穿竹径仍清冷，为我烹茶敌酪奴。
憩鹤山间憩竹舆，宛然身世住空虚。地仙纵与天仙别，明月清风也不疏。
锦屏山下锦江人，西去东来自在身。正是春天好时节，枉遭风起作埃尘。
夜月光华照洁清，春云容与覆峥嵘。都城咫尺无人到，却使庐山浪得名。
旧乡山水遶禅扃，日日山光与水声。归去定贪山水乐，不教魂梦到神京。
花阴柳榻常欹枕，月色侵门不下关。因讽君诗想佳景，夜凉依约梦魂间。
翠幕瑶梯百尺楼，楼前星斗自悠悠。天家仙会能多少，未到平明已别愁。
开时闲淡敛时愁，兰菊应容预胜流。剩欲持杯相领略，一庭风露不禁秋。
可怜风信重秋期，红锦花香极所思。乞巧楼中成底事，平明祗得玩蛛丝。
南来十日尽山行，北去前驱野稍平。边日照人如月色，野风吹草似泉声。
鸣笳悲咽愁须绝，猎骑盘旋画不成。待与故人闲说此，几时归得到天京。
是非莫问门前客，得失须凭塞上翁。引取碧油红旆去，邺王台畔醉春风。
顽钝天教合作铛，纵生三脚岂能行。虽然有耳不听法，只爱人间恋火坑。
八十西山作酒仙，麻鞋轧断布衣穿。相逢甲子君休问，太极光阴不计年。
制举省元推二相，龙头昔日属宣猷。人间盛事并遐算，一席几盈九百筹。
男儿忧道不忧贫，匣有焦桐箧有文。却访姑苏台下隐，满船明月一溪云。
紫莼江上是吾家，一叶扁舟一钓车。何必陶公种鱼法，雨汀烟渚尽生涯。
黎明骑马出城阃，鼓角山前访故人。白水一陂浮鹤背，青田千里叠虬鳞。
一路生灵陡顿贫，庙堂康济岂无人。君王若问茶租日，请把茶租乞与人。
浯溪石上大江边，心记闲将此地镌。自有后来人屈指，四千六百甲寅年。
信马盘桓上碧穹，云埋松翠梵王宫。老僧细说禅机话，深会菩提色即空。
人言落日是天涯，望极天涯不见家。已恨碧山相阻隔，碧山还被暮云遮。
新翻曲调恐人传，不许高声唱玳筵。金兽也嫌春态浅，向风喷作绿杨烟。
月欲东生日又西，莫随儿女醉明时。黄泉一向埋愚鬼，不与人间史笔知。
江右君臣笔力雄，一言宫体便移风。始知姬旦无才思，祗把豳诗咏女功。
刺虎屠龙古有名，事于难处迭相矜。要知真宰争功意，困得英雄始是能。
品物由来貌取难，共言花卉易凋残。宁知姑射冰肌侣，也学松筠耐岁寒。
数枝斜出短墙阴，密雪无端苦见侵。天意似怜群木妬，尽教枯朽作瑶林。
化工呈巧异寻常，镂月裁云费刃芒。莫怪使君曾立马，染衣浑似有天香。
暖气来时柳眼新，一场冰雪更愁人。要知真宰无诚信，取次东风未是春。
春早寒余岂足哀，平生多难媿非材。去年二月都城里，曾共花房带雪来。
闻说仙花玉染红，别留春色在壶中。瑶台若见飞琼面，不与人间梦寐同。
乌鹊翩翩竞羽毛，南飞无树过良宵。就中管得他人事，祗与天孙倩作桥。
五百余年别恨多，东征重得见青娥。擗麟始拟穷欢乐，不奈闲人背痒何。
壁月迢迢出暮山，素娥心事问应难。世间最解悲圆缺，祗有方诸泪不干。
簟卷鳞纹帐系纱，六龙西降树阴斜。祗应梦里成蝴蝶，犹记南园数种花。
玉辇迢迢别紫台，系环衣畔忽兴哀。临邛谩道蓬山好，争奈人间有马嵬。
蜀道如天夜雨淫，乱铃声里倍沾襟。当时更有军中死，自是君王不动心。
有穷兵死为游畋，惆怅佳人独上仙。试问单栖与同穴，可能云汉胜重泉。
凝旒南面总虚名，庙祀何曾暂割牲。但学禅心能忍辱，莫羞侯景陷台城。
华郭春光欲暮时，彩绳争蹴夜忘归。佳人不道罗纨重，拟共杨花苦鬭飞。
风静高标埋暗雾，月明孤影落澄波。狂心拟逐游童上，无奈春醪足困何。
甲帐居神本妄言，露盘犹在国东迁。欲知千载金人泪，为耻君王不得仙。
百子池头一曲春，君恩和泪落埃尘。当时应恨秦皇帝，不杀南山皓首人。
官家的的要宽征，古时什一今更轻。州县酷嫌民渐富，几多率敛是无名。
白刃劫君君勿言，人生祸难俱由天。君家岁计能多少，未了官军一饭钱。
庭下缧囚何忿争，刀笔少年初醉醒。黄金满把未回眼，笑杀迂儒欲措刑。
富贵浮云毕竟空，大都仁义最无穷。一千八百周时国，谁及颜回陋巷中。
睡魔气势重千钧，压倒心闲食饱人。莫笑坐间常似醉，当年满腹是精神。
江村古寺偶闲行，一饮全疑酒有灵。水底屈原应大笑，我今独醉众人醒。
不醉多愁醉多病，几回爱酒又停杯。死生若是有天命，莫放愁来任病来。
昔年乘醉举归帆，隠隠前山日半衔。好是满江涵返照，水仙齐著淡红衫。
蕞陋徒烦妙笔传，呼儿看了独凄然。丹青不解随人老，相似都来得几年。
病树难随万木荣，闭门终日自愁萦。绣衣使者知何取，肯向民间问死生。
真赏由来世上稀，几人相见不相知。如今一字成华衮，岂识龙章与凤姿。
当时子贱好援琴，千载谁传治世音。珍重南城多暇日，尽将风化入清吟。
人情自古怕迁移，更去南方路险巇。从此异乡谁是侣，只应明月解相随。
鬼事无形尚可疑，人伦有验众皆知。武夷山路几百里，归去西风落叶时。
境入东南处处清，不因辞客不传名。屈平岂要江山助，却是江山遇屈平。
方朔相逢阿母家，别来几度换年华。春风合是教伊笑，开尽无名草木花。
一步寒郊一惨眉，望春春色苦来迟。东君未必私桃李，只恐梅花谢有时。
无頼年年逐酒徒，今年不饮兴何如。醉乡若有人名籍，但愿春风点检踈。
今人往往号能文，意熟辞陈未足云。若见江鱼须恸哭，腹中曾有屈原坟。
天宝年中事事新，长安还有谪仙人。骑鲸去后无寻处，输与勾芒自管春。
行非为客住非家，此去庐山况不遐。要见南朝旧人物，池中唯有白莲花。
元礼祸成钩党后，林宗身免闭门时。死非不智生非怯，同室乡邻各有宜。
昔人诗笔说莲花，不嫁春风早可嗟。今日倚栏添懊恼，池台多是属僧家。
梦中识路亦何为，恰要逢人已自迷。一月解行天一匝，嫦娥犹未免单栖。
长房化去已千年，鬼魅纷纷不畏天。老鼈若来为太守，何人杀向葛陂边。
无奈家家乞巧何，岂知天上拙人多。唤他乌鹊辛勤杀，才得扶舁渡浅河。
一年一度暂和谐，幽闭生心亦可猜。莫道乘槎无径路，支机曾属客星来。
从来皎月印长空，桂树遥看影在中。好问素娥多折取，莫教闲占水晶宫。
一到麻源日又曛，几回欲起却逡巡。世间岂是无山水，不奈闲人好聒人。
六军刚要罪杨妃，空使君王血泪垂。何事国忠诛死后，不将林甫更鞭尸。
莫以荒淫便责君，大都危乱为无臣。若教管仲身长在，何患夫人更六人。
哀平外立国权分，只为当时乏嗣君。试问莽新谁佐命，最应飞燕是元勋。
以色从人自古然，幸逢圣主得称贤。太王姜女来岐下，应不相将堕井泉。
燕子从来巧语声，主人相爱是常情。黄头老雀何能解，饱食官仓过一生。
绣户珠帘见最频，暖来寒去但安身。翟公门下是飞入，全胜交情斗顿人。
汉室尊儒未得真，只求学艺不知人。君王幸已疑王氏，苦把春秋助贼臣。
王莽欲为先与草，董贤将过自迎门。省中树木何闲事，却对妻孥不肯言。
孝宣应是不知书，便谓先王似竖儒。若使周家纯任德，亲如管蔡忍行诛。
君道干刚岂易柔，谬牵文义致优游。高皇马上辛勤得，总被儒生断送休。
才转歌喉碧树枝，惊飞还避巧丸儿。可怜蜂蝶无言语，入徧花房人未知。
来时初见满枝红，璧碎珠沉几日中。宋玉有邻诚耐事，三年犹在短墙东。
胡蝶生来只爱花，春工描样作奇葩。庄周有梦何曾觉，冰雪肌肤落几家。
鳞鬣摧残几许年，水平风静得潜渊。喜无美味登君俎，且学骊龙尽日眠。
国学先生石与孙，金铃木舌士林间。欲将天下观诸掌，之子从今上泰山。
谷口生涯已是贫，素衣还拟冒京尘。因风早寄登科信，装点江南几日春。
一死相从患难时，何人能与古人齐。郦生泉下还知否，卖友而今价转低。
懊恼常人只好儒，古来忠义出屠沽。试将朱亥相伦拟，几个衣冠是丈夫。
秋来张翰偶思鲈，满筯鲜红食有余。何事灵均不知退，却将闲肉付江鱼。
世间佳丽每专房，一顾多应万事荒。梦里若无真实处，不妨频为赋高唐。
贤不必通愚不穷，悠悠无处问苍穹。可怜富贵君之柄，断在山人指掌中。
岭梅初尽草初生，马上春风酒易醒。好共大鹏双奋击，此行有路到南溟。
宜春台上送春归，泪滴金杯不自知。懊恼黄鶑解言语，飞来唯见落花枝。
肠断城头画角声，灯青月黑酒微醒。浓香梦里谁曾管，只有离人夜夜听。
铅椠辛勤四十年，抟风不上鬓霜寒。朱门何处是知己，短褐空瓢行路难。
子云辞赋似相如，自说雕虫异壮夫。何事犬羊夸质素，患他人爱著貂狐。
腊后梅花破碎香，望中情地转凄凉。游山只道寻高处，高处何曾见故乡。
喜闻吉事怕闻凶，天下人心处处同。乍出山来言语拙，莫将刺字谒王公。
望望王城十二门，青山行尽入红尘。近来富贵皆天与，到处应多问命人。
去年春尽在宜春，醉送东风泪满巾。今日春归倍惆怅，相逢不是去年人。
东君此去几时来，雪里梅根待暖回。莫似仙家寥落甚，蟠桃千岁始重开。
封豕长蛇战岭南，何人肉食不怀慙。只今唯有高眠好，风弄松声水溅庵。
娲皇没后几多年，夏伏冬愆任自然。只有人间闲妇女，一枚煎餠补天穿。
多能未必有相知，况是东南义士稀。京洛路长何日到，风尘依旧化人衣。
长见江淹杂体诗，碧云非是惠休词。试言日暮佳人怨，何事高僧却得知。
景云持律冠当年，遗迹虽沉古寺存。释子若能精进去，便应题作景云轩。
二江斜入似娥眉，尽日凭高把酒巵。贫贱别应无好处，猛忙中是我闲时。
平生犹未识红泉，今日才游石磴边。宿雨半晴秋草湿，困来无处可闲眠。
完廪捐阶未可知，孟轲深信亦还疑。岳翁方且为天子，女婿如何弟杀之。
家托舟航千里速，心期京国十年还。乌牛山下水如箭，忽失峨眉枕席间。
洞门苍石流成乳，山下长溪冷欲冰。天寒二子苦求去，我欲居之尔不能。
客来未到何从见，昨夜数声高出云。应是仙君老僮仆，当时掌客意犹勤。
去年曾醉海棠丛，闻说新枝发旧红。昨夜梦回花下饮，不知身在玉堂中。
云外轩窗切斗牛，翛然三伏亦生秋。青山屈曲无重数，俱束溪光款款流。
责重忧多两鬓斑，十年长梦赤城山。何时得似净名子，潄石眠云恣意闲。
群山衮衮卷波涛，举手天门尺五高。尘土多年昏病眼，犹能千里见秋毫。
前殿听宣中禁制，南宫看集外朝班。星辰影落三阶下，桃李阴成四海闲。
春风流水出岩扉，载酒轻舟飏彩旗。把得玉杯还自笑，老翁真令似童儿。
分得藩符近海滨，溪山清处养天真。幅巾隠几春庵静，直是羲皇已上人。
朱轓何事独来频，不为溪山只为民。最爱年年禾稻熟，时丰自有壤歌人。
丹荔黄甘北苑茶，劳君诱我向天涯。争如太液楼边看，池北池南总是春。
照夜直为明月侣，倚风先作艳阳媒。多情欲著红粧面，故上含章白玉台。
笔下云霞落彩牋，诸君清思尽佳篇。谁人读得郊居字，流水汤汤正满弦。
三年到此百无功，种得桃花满县红。此日不能收拾去，一时分付与东风。
行处松萝深似幄，望中城郭细如棋。清泉可惜藏岩下，不作先生洗药池。
石磴高轩榜静游，度年红叶少惊秋。使君会得山僧意，不放笙歌到上头。
三楼相望枕城隅，临去重栽木万株。试问国人行往处，不知还忆使君无。
门对云山画不如，师今一念六年居。迩来寺好尤潇洒，张继留题内翰书。
今日平安出岭时，瘴氛犹觉润征衣。一条路入江南去，万里人从海上归。
千门日照珍珠市，万瓦烟生碧玉城。山海是为中国藏，梯航尤见外夷情。
曾看华清旧浴池，此泉何日落天涯。徘徊却想开元事，不见莲花见荔枝。
山半炎泉涌不停，阴阳为炭自熏蒸。天公不许杨妃见，留待年年浴众僧。
江山千古仙人地，城郭三春刺史天。文士莫如今日盛，方袍更比别州偏。
水浮蓬岛通宾馆，日出扶桑照戟门。一等翠林无别水，四边惟有荔枝园。
重门画戟公堂峻，万瓦清烟使宅雄。草服劝耕菖叶绿，罗裙送酒荔枝红。
永日清阴喜独来，野僧题石作吟台。无诗可比颜光禄，每忆登临却自回。
双塔和云宿翠屏，梦魂千里到禅扃。还教画手添新意，一簇林猿伴二星。
更深应是枕双欹，思得臯夔事业齐。终为清时难退隠，出山甘被百禽啼。
永感无心恋搢绅，十年不起卧龙身。一朝黄纸除书下，八郡衣冠尽望尘。
洞口车轮欲去时，江山风物动光辉。不须猿鹤相惊怨，自是君王未放归。
高门余庆本光山，不幸流离五代间。今日太平家可乐，郎君富贵锦衣还。
乔松翠竹绝纤埃，门对南山尽日开。应是主人贪报国，功成名遂不归来。
惊人事业传三馆，动地文章震九州。老夫欲别无他祝，以愿双封万户侯。
二月杨花满路飞，鶑篁清巧弄晴晖。谁知骚雅寻芳客，寂寞东风马上归。
覆船山色翠峨峨，栽石藏云不厌多。达理禅师超彼岸，莫疑身外有风波。
只向身边有大还，胎神月殿在秋天。三灵密像谁分别，尺质清虚本自然。
花领红鬃一向偏，绿槐香陌欲朝天。仍嫌众里骄行疾，傍镫深藏白玉鞭。
腰间宝剑七星文，臂上雕弓百战勋。见说云中擒丑虏，始知天上有将军。
当年平贼立殊勋，时不旌贤事忍闻。唐史无人修列传，漳江有庙祀将军。
梧桐冷坠秦宫井，沆瀣光浮汉苑槃。倚杵远天垂六幕，照梁初日上三竿。
水宿云飞无定期，雄雌两两镇相随。到头不会天何意，却使人生有别离。
客来莫怪寡心情，俗吏喧哗不喜听。多感后池杨柳眼，一回相对一回青。
数尺游丝拂面来，数枝红杏向人开。眼前信美非吾土，且劝春风酒一杯。
翠柳和烟笼碧沼，红芳如火照诸邻。主公欲去宁无恋，倚翠隈红属后人。
波狂如箭雨如丝，泛泛扁舟瞥鸟飞。睡起讴鸦乍鸣橹，却思村舍听邻机。
范滂雅志在澄清，今日廉车命阁名。华榜高标虽具美，奈何长是困苍生。
官况萧条三语掾，地居卑湿九江城。曾闻午夜开宣室，早晚君王召贾生。
神仙不死石长存，万古千秋表洞门。人欲求真好修炼，莫徒将杖叩苔痕。
支机莫问君平肆，取履谁收黄石祠。深洞自开人不见，何须惆怅忆当时。
庐山在境好行春，犹恨奇峰半属邻。腹背徧游烦示谕，即当先谒乐天真。
湓江辍棹整骖𬴂，松路杨鞭入翟微。好是近郊人候望，纷纷羽服与田衣。
雨余庐阜连天碧，公退铃斋尽日闲。为报二三佳客道，速须蜡屐共登山。
偷得沈迷簿领身，暂来林下访幽人。云泉满眼慵归去，便拟抛官学隠沦。
歌妙累累若贯珠，历城惟祗数苏苏。何当更唱阳春曲，为尔今宵倒玉壶。
前年蹑𪨗念归与，今日乘轩类使乎。千里班春忧寄重，自慙翻属个非夫。
日日尘中眼不开，暂登苍翠喜游陪。莫辞辛苦经难险，大有人生不到来。
红尘满为三回到，青嶂迎人万叠开。却被野僧相顾笑，区区还是旧时来。
一篇为惠枉瑶封，疑得仙文自蕊宫。始信夫君才力大，居然天地入形笼。
贾生太息唐衢哭，感事伤时可奈何。争似君当尧舜日，台头大笑乐天和。
东家木铎德音远，西竺金人像教来。礼乐不兴王道绝，吾民何日遂康哉。
鸎老花残过禁烟，杖藜闲步到壶仙。仙家本是无尘地，别有风光一洞天。
科名高厌玉阶前，历任公卿四十年。休道老夫无事业，两扶红日上青天。
夕阳水底霞铺锦，清夜波心月涌金。此是东湖最佳处，无人来伴水仙吟。
千丝万缕自经营，本为藏身却误身。待得巧成归鼎镬，不知轻煖属他人。
张衡已作归田赋，汜胜仍修种树书。愿借山居精要术，欲将嵩洛葺吾庐。
九十日春今日尽，送春何况我偏知。后期应在经残腊，重探梅开雪里枝。
闲作山城吏隠居，敬君真逸寓渔矶。台前岩畔清风在，尚想烟波映芰衣。
石湖浮动灵岩月，天静碧云低白烟。此夜山川宜断取，为予携到若翁前。
松下门开入翠微，草香花气袭春衣。山中深僻无人到，自有闲云共鹤飞。
莫管流年一掷梭，花前对酒且高歌。命中若有终须有，到底无时不奈何。
君去何人最泪流，老翁身独宿南州。随君不及秋来雁，直到潇湘水尽头。
入夏酣眠醒较迟，幽人事事占便宜。闲来培灌经纶种，念起澄清贤师基。
帘前翠霭逼庐山，门掩寒流尽日闲。我亦忘机澹荣利，喜君高躅到松关。
自顾颓龄七十余，久惭顽钝费洪𬬻。归逢大老耆年会，衰朽形骸愧画图。
二相谟猷烂史编，诸公才业过前贤。好图仪像传来世，何事顽疎亦比肩。
猿岂为妖恪自迷，世间那有倘来妻。裂衣心痛从前悔，恪不如猿反噬脐。
天下名蓝称四绝，灵岩雄与岱山连。古渊堂上凭栏处，似在楼岩太华边。
洞蔽深云远俗尘，山中曾未识朱轮。自从白傅来游后，三百年间又一人。
滁阳承乏多闲暇，时入山中访道安。何处披襟却烦暑，清风亭上久盘还。
东晋仙人借旧山，定应天意许公闲。郡人欲问使君处，笑指峰峦紫翠间。
楼上青山绕四垂，画桥百步引失扉。落成当与公同上，一看长江白练微。
风软玉溪腾醉骑，花繁石窟漾歌舟。相望咫尺仙凡隔，不得同陪三月游。
堂堂大府来新酒，密密小园开好花。此日饮之红树下，还惊不称野人家。
小隠园中百本花，各随红紫发新芽。东君见借阳和力，不减公侯富贵家。
当年曾任青春客，今日重来白雪翁。今日当年已一世，几多兴替在其中。
谁言为利多于害，我谓长浑未始清。西至昆仑东至海，其间多少不平声。
一身作乱宜从戮，三族全夷似少恩。汉道是时初杂霸，萧何王佐殆非尊。
据立大功非不智，复贪王爵似专愚。造成四百年炎汉，才得安宁反受诛。
生身既得逢真主，立事何须作假王。谁谓祸阶从此始，不宜回首怨高皇。
一时韩信为良犬，千古萧何作霸臣。彼此并干名教罪，罪犹不逮谓斯人。
韩信事刘元不叛，萧何惑汉竟生疑。当初若听蒯通语，高祖功名未可知。
虽则有才兼有智，存亡是退处非真。五湖依旧烟波在，范蠡无人继后尘。
若非韩信难除项，不得萧何莫制韩。天下须知无一手，苟非高祖用萧难。
汉家基定议功勋，异姓封王有五人。不似淮阴最雄杰，敢教根固又生秦。
韩信恃功前虑寡，汉皇负德尚权安。幽囚必欲擒来斩，固要加诸甚不难。
若履暴荣须暴辱，既经多喜必多忧。功成能让封王印，世世长为列土侯。
洛城雪片大如手，炉中无火樽无酒。凌晨有人来打门，言送西台诗一首。
人间仕宦几千里，堂上亲闱别两重。须念鹏飞从此始，方今路险善求容。
只应王母专轻巧，剪碎天边乱白云。无限清香与清艳，樽前饫享尽输君。
梅覆春溪水遶山，梅花烂漫水潺湲。南秦地暖开仍早，比至春初已数番。
群芳万品递相催，若说高标独有梅。会得东君无别意，为怜清淡使先开。
霜扶清格高高起，风驾寒香远远留。太守多情客多感，金樽倒尽是良筹。
残火昏灯夜正沉，默思前事拥寒衾。霜天皎月虽千里，不抵伤时一寸心。
强秦失御血横流，天下求君君不有。正是英雄较逐时，未知鹿入何人手。
灞上真人既已翔，四人相顾都无语。徐云天命自有归，不若追踪巢与许。
汉皇傲物终难屈，太子卑辞方肯出。虽老犹能成大功，至今高义如星日。
田横入海犹能得，商至长安百里强。能使四人成美节，始知高祖是真王。
商于飞到一符新，遂己平生分外亲。尤喜紫芝先入手，西南天柱与天邻。
初心本欲践臣邻，帝里司回斗柄春。今日得居天柱下，不忧先有夜行人。
不将生杀奏严宸，却抱烟岚学隠沦。多谢史君虚右席，重延天柱一山人。
一簇烟岚鏁乱云，孤高天柱好栖真。从今便作西归计，免向人间更问津。
无成麋鹿久同群，占籍恩深荷史君。万古千今名与姓，得随天柱数峰存。
初返洛城无限事，闲人体分似相违。如今一向觉优逸，却类商颜啸傲时。
施朱施粉色俱好，倾国倾城艳不同。疑是蕊宫双姊妹，一是俱肯嫁春风。
汉室婵娟双姊妹，天台缥缈两神仙。当时尽有风流过，谪向人间作瑞莲。
云轻日淡天津暮，风急林踈洛水秋。独步独吟人莫会，时时鸥鹭下汀洲。
宠辱事多今不见，兴亡时去止堪哀。诸观今日长安道，抵暮行人犹往来。
凤楼深处鏁云烟，一鏁云烟又百年。痛惜汾阴西祀后，翠华辜负上阳天。
谁引长河贯洛城，銮舆东去此为轻。洪涛不服天津束，日夜奔腾作怒声。
阳乌西去水东流，今古推移几度秋。四面远山长敛黛，不知终日为谁愁。
忙忙负乘两何殊，往复由来出此途。争似不才闲处坐，平时云水遶衣裾。
人言垂钓辨浮沉，辨著浮沉用意深。吾耻不为知害性，等闲轻动望鱼心。
自古别都多隙地，参天乔木乱昏鸦。荒垣坏堵人耕处，半是前朝卿相家。
凤凰楼观冷横秋，桥下长波入海流。千百年来旧朝市，几番人向此经由。
轮蹄交错未尝停，去若相追来若争。料得中心无别事，苟非干利即干名。
烟树尽归秋色里，人家常在水声中。数行旅鴈斜飞去，一簇楼台峭倚空。
渌水悠悠际碧天，平芜更与远山连。白头老叟心无事，闲凭栏干看洛川。
去年桥上凭栏人，今岁桥边骑马身。桥上桥边不知数，于今但记十三春。
堤边草色长芊芊，陌上行人自往还。渌水欲净不得净，春风未放柳条闲。
水流任急境常静，花落虽频意自闲。不似世人忙里老，生平未始得开颜。
溪边闲坐眼慵开，波射长堤势欲摧。多少水禽文彩好，几番飞去又飞来。
名利从来本任才，行人不用苦相猜。壶中日月长多少，闲步天津看往来。
地势东南一槩倾，水流何日得安平。天津更在急流处，无限高深并此声。
三千里外名荒服，一百年来号太平。争似洛川无事客，何须列土始为荣。
遶堤杨柳轻风里，隔水楼台细雨中。酒放半醺重九后，此时情味更无穷。
著身静处观人事，放意闲中炼物情。去尽风波存止水，世间何事不能平。
随唐而下贵公卿，近世风波走利名。借问天津桥下水，当时湍急作何声。
前朝无限贵公卿，后世徒能记姓名。唯此天津桥下水，古今都作一般声。
云无一缕干明月，桥有千寻卧渌波。料得人间无此景，中秋对月兴如何。
郏鄏城中同德友，凤凰楼下会中秋。芳罇倒尽人归去，月色波光战未休。
了生始可言常事，知性方能议大猷。只此长川无昼夜，为谁驱逼向东流。
孔子生知非假习，孟轲先觉亦须修。诚明本属吾家事，自是今人好外求。
有水善平难善直，唯绳能直不能平。如将绳水合为一，世上何忧事不明。
辛酸既不为中味，商征如何是正音。举世未能分曲直，使谁为主主心平。
当默用言言是垢，当言任默默为尘。当言当默都无任，尘垢何由得到身。
一点天真都不耗，千钟人禄是难来。太平自庆无他事，有酒时时三五杯。
竹雨侵人气自凉，南窗睡起望潇湘。茅簷滴沥无休歇，却忆当初宿夜航。
初晴月向松间出，盛暑风从水面来。已比他人多数倍，况能时复举樽罍。
堂上慈亲八十余，阶前儿女戏相呼。旨甘取足随丰俭，此乐人间更有无。
清欢少有虚三日，剧饮未尝过五分。相见心中无别事，不评兴废即论文。
花木四时分景致，经书千卷好生涯。有人若问闲居处，道德坊中第一家。
小阁凭虚看洛城，满川云物拱神京。风从万岁山头至，多少烟岚并此清。
小阁于吾有大功，清凉冠绝洛城中。自慙虚薄诚多幸，襟袖长涵万里风。
小阁清风岂易当，一般情味若羲皇。洛阳有客不知姓，二十年来享此凉。
初离县日谋经宿，既到山中未忍回。公宇若无民事决，愿携茶器上山来。
恩深骨髓谓慈亲，义重丘山是故人。归过嵩阳旧游地，白云收得薜萝身。
缘饰了时称好手，作为成处是真家。须防冷眼人观觑，傀儡都无帐幕遮。
名利场中难著脚，林泉路上早回头。不然半百残躯体，正被风波汩未休。
满天风月为官守，遍地云山是事权。唯我敢开无意口，对人高道不妨言。
每恨性昏闻道晚，长慙智短适时难。人生三万六千日，二万日来身却闲。
向晚驱车出上阳，初程便宿水云乡。更闻数弄神仙曲，始信壶中日月长。
八月延秋禾熟天，农家富贵在丰年。一箪鸡黍一瓢酒，谁羡王公食万钱。
渡洛南观喷玉泉，千峰万峰遥相连。中间一道长如雪，飞入寒潭不记年。
烟岚一簇特崔嵬，到此令人心自灰。上有神仙不知姓，洞门闲倚白云开。
并辔西游叠石溪，断崖环合与云齐。飞泉亦有留人意，肯负他年尚此楼。
十日西行过永济，时时细雨湿衫衣。多情会得山神意，犹恐行人欠翠微。
六国区区共事秦，疲于奔命尚难亲。如何杀尽半天下，岂是关东没一人。
当日宜阳号别都，柰何韩国特区区。子房不得宣遗恨，博浪沙中中副车。
一潭冷浸崖根黑，数峰高入云衢碧。游人屏气不敢言，长恐雷霆奋于侧。
水边静坐天将暮，犹自盘桓未成去。马上回头更一观，云烟已隔无重数。
能休尘境为真境，未了僧家是俗家。不向此中寻洞府，更于何处觅城花。
堪嗟五伯争周烬，可笑三分拾汉余。何似不才闲处坐，平时云水遶衣裾。
连昌宫废昌河在，事去时移语浪传。下有荒祠难问处，古槐枝秃竹参天。
寻常看月亦婵娟，不似今宵特地圆。疑是素娥纾宿憾，相逢为在锦幈前。
山似挼蓝波似染，游心一向难拘捡。仍携二友所分茶，每到烟岚深处点。
三尺荒坟百尺山，生身慈爱在其间。此情至死不能尽，日暮徘徊又且还。
年年时节近中秋，佳水佳山熳烂游。此际归期为君促，伊川不得久迟留。
伊川往复过龙山，每过龙山意且闲。莫道移人不由境，可堪深著利名闲。
无烦物象弄精神，世态何常不喜新。唯有前墀好风月，清光依旧属闲人。
年年此际走烟岚，人亦何尝谓我贪。归见交亲话清胜，且无防患在三缄。
正当老辈过从日，况值高秋摇落天。一把黄花一樽酒，故人西去又经年。
不知何铁打成针，一打成针只刺心。料得人心不过寸，刺时须刺十分深。
造化从来不负人，万般红紫见天真。满城车马空撩乱，未必逢春便得春。
夜来清梦过城东，溪水分流径路通。全似乘查上天汉，但无严子验行踪。
天津风月一何孤，似我经秋相忆无。每仗晴波寄声去，不知曾得到东都。
洛阳官满归吴会，男子雄图志未伸。若到江山最佳处，举杯无惜望天津。
中秋天气随宜好，来访南园会隠家。贪饮不知归去晚，水精宫里宿烟霞。
生平有癖好寻幽，一岁龙山四五游。或往或还都不计，盖无荣利可稽留。
数朝从款看伊流，夜卜香山宿石楼。会有凉风开远意，更和烟雨弄高秋。
乘兴龙山访尽幽，恰如人在画图游。恨无美酒酬佳景，正欲留时不得留。
初秋微雨造轻寒，倚遍东岑阁上栏。不谓是时烟霭里，松斋人作画图看。
做了三公更引年，人间福德合居先。结茅未尽忘君处，正在嵩高万岁前。
花前静榻闲眠处，竹下明窗独坐时。著甚语言名宇泰，林间自有翠禽知。
蛇头蝎尾不相同，毒杀人多始是功。风月四时无限好，莫将闲事挠胸中。
三川地正得中阳，气入奇葩亦自王。善识好花人不远，好花无恡十分芳。
人事纷纷积有年，何烦颦蹙向花前。万般计较头须白，饶了胸中不坦然。
无限有情风月间，好将醇酒发酡颜。柰何人自生疑阻，利害嫌轻更设关。
虽贫无害日高眠，人不堪忧我自便。锻炼物情时得意，新诗还有百来篇。
天心复处是无心，心到无时无处寻。若谓无心便无事，水中何故不生金。
酒涵花影满巵红，泻入天和胸臆中。最爱一般情味好，半醺时与太初同。
许大秦皇定九州，九州才定却归刘。佗人莫谩夸精彩，徒自区区撰白头。
芳酒一樽虽甚满，故人千里柰思何。柳挼池阁条偏细，花近簷楹香更多。
太学先生善识花，得花精处却因茶。万红香里烹余后，分送天津第一家。
三月初三花正开，闲同亲旧上春台。寻常不醉此时醉，更醉犹能举大杯。
花前把酒花前醉，醉把花枝仍自歌。花见白头入莫笑，白头人见好花多。
三月春归留不住，春归春意难分付。凡言归者必归家，为问春家在何处。
春归必竟归何处，无限春冤都未诉。欲托流鸎问所因，子规又叫不如去。
春来愁去只因花，春去愁来翻𣨼酒。长恨愁多酒力微，为春成病花知否。
喜醉岂无千日酒，惜春还有四时花。小车行处人欢喜，满洛城中都似家。
官路寻真已得真，可堪轻负洛城春。江湖想望三千里，休使乡朋想望频。
小园虽有四般梅，不似江南迎腊开。长恨东君少风韵，先时未肯放春来。
一年一度见双梅，能见双梅几度开。入寿百年今六十，休论闲事且啣杯。
痛忆梅开易得残，既残憔悴不堪看。年年长被清香误，争似闲栽竹数竿。
门前垂柳正依依，更被东风来往吹。忘了自家今已老，却疑身是少年时。
不用丹楹刻桷为，重重自有翠阴垂。后人继取天真意，种莳增华非所宜。
庵后庵前尽植花，花开番次四时好。主人事简常燕休，不信岁华能撰老。
洛邑从来号别都，能容无状久安居。众蚊多少成雷处，一拂何由议扫除。
名园不放过鵶飞，相国如今遂请时。鼎食从来称富贵，更和花笋一兼之。
承将大笋来相诧，小圃其如都不生。虽向性情曾著力，柰何今日未能平。
应物功夫出世间，岂容人可强跻攀。我侬自是不知量，培𪣻须求比泰山。
万里秋光入坐明，交情预喜笑相迎。菊花未服重阳过，如待君来泛巨觥。
事到急时观态度，人于危处露肝脾。深心厚貌平时可，慎勿便言容易知。
洛阳花木满城开，更送东都双榼来。遂使闲人转狂乱，柰何红日又西颓。
君家梁上年时燕，过社今年尚未回。请罚误君凝𥩟久，万花深处小车来。
天启夫君八斗才，野人中路必须回。神仙一句难忘处，花外小车犹未来。
楼外花深碍小车，难忘有德见思多。欲凭桃李为之谢，桃李无言争柰何。
满洛城中将相家，广栽桃李作生涯。年年二月凭高处，不见人家只见花。
半记不记梦觉后，似愁无愁情倦时。拥衾侧卧未忺起，帘外落花撩乱飞。
君子小人正相反，上智下愚诚不移。冶葛根非连灵芝，柰何生与天地齐。
老而不歇是一惑，安而不乐是二惑。闲而不清是三惑，三者之惑自戕贼。
一喜长年为寿域，二喜丰年为乐国。三喜清闲为福德，四喜安康为福力。
立身须作真男子，临事无为浅丈夫。料得人生皆素定，空多计较竟何如。
冠盖纷纷塞九衢，声名相轧在前呼。独君都不将为事，始信人间有丈夫。
风背河声近亦微，斜阳淡泊隔云依。一双白鹭来烟外，将下沙头又却飞。
洛阳宫殿鏁晴烟，唐汉以来书可传。多少升沉都不见，空余四面旧出川。
去岁春归留不住，今年春色来何处。洛阳处处是桃源，小车渐转东街去。
满川桃李弄芳妍，不忍重为风所残。忍使一年春遂去，尽凭高处与盘桓。
寒食风烟锦幈下，凭高把酒兴何如。满川桃李方妍媚，不忍重为风破除。
无涯桃李待清明，经岁方能开得成。不念化工曾著力，狂风何故苦相凌。
春半花开百万般，东风近日恶摧残。可怜桃李性温厚，吹尽都无一句言。
岁岁群芳正烂开，锦幈山下赏春来。两年不得陪山躅，洞里仙人出未回。
牡丹一株开绝伦，二十四枝娇娥颦。天下唯洛十分春，邵家独得七八分。
牡丹一株开绝奇，二十四枝娇娥围。满洛城人都不知，邵家独占春风时。
三月洛城春半时，秋千未拆杨花飞。小车不出闲春泥，乱红翻处流鶑啼。
上巳观花花意秾，今年正与昔年同。当时同赏知何处，把酒犹能对远风。
可惜熙熙一片春，不多时节觅无因。眼前园苑知何限，只见鶑啼不见人。
簪花犹且强年少，诉酒固非佯小心。花好酒嘉情更好，柰何明日病还深。
多情大尹辞春去，正是群芳烂漫时。自古英豪重恩意，群芳慎勿便离披。
去岁尝蒙远寄诗，当时已叹友朋希。如今存者殆非半，不纵欢游待几时。
竹间水际情怀好，月下风前意思多。洛社过从无事日，非吾数辈更谁何。
胸中日月时舒惨，笔下风云旋合离。老去无成尚如此，不知成后更何为。
道堂闲话尽多时，尘外杯觞不浪飞。初上小车人已静，醉和风雨夜深归。
有时自问自家身，莫是羲皇已上人。日往月来都不记，只将花卉记冬春。
一字诗中义未分，少微今已应星文。闲人早是无凭据，更与闲人开后门。
窝名安乐直堪咍，臂痛头风接续来。恰见安之便安乐，始知安是道梯阶。
客问人间事若何，尧夫对曰不知佗。居林之下行林下，无事无求得最多。
经纶事业须才者，燮理功夫有巨臣。安乐窝中闲偃仰，焉知不是打乖人。
得自苦时终入苦，来从哀处卒归哀。既非哀苦中间得，此乐直从天外来。
仲尼天纵自诚明，造化功夫发得成。见比当初归鲁事，尧夫才业若为情。
尝走狂诗到座前，座前仍是洞中仙。无涯风月供才思，清润何人敢比肩。
晓物情人为晓事，知时态者号知人。知人失后却成害，晓事过时还不淳。
这般事业人难继，此个功夫世莫传。窥牖知天乃常事，不窥牖见是知天。
正要雨时须不雨，已成灾处更成灾。如何百谷欲焦烂，遍地止存蒿与莱。
人间万事若磨持，丛入柘荣利害机。祗有一般无对处，都如天地未分时。
人间事有难区处，人间事有难安堵。有一丈夫不知名，静中只见闲挥麈。
四海三江与五湖，只通舟楫不通车。往来无限安平者，岂是都由香一炉。
一般情意恶难羁，长怕登高望远时。今日凭栏异常日，几回将下又迟迟。
忆昔初书大字时，学人饮酒与吟诗。苟非益友推金石，四十五年成一非。
可必人间唯善事，不由天地只由衷。莫嫌效远因而止，更勉其来更有功。
恍惚阴阳初变化，氤氲天地乍回旋。中间些子好光景，安得功夫入语言。
人说昆仑多美玉，世传沧海有明珠。世传人说恐无据，今我家藏乃不虚。
忠信于人最有情，平居非是鬼神轻。何须只在江湖上，患难切身然后行。
老年前事怕追思，更见曾悲先德诗。却有断章聊自慰，如今冢嗣弱于谁。
乐国久容人避乖，非窝何以状清怀。则予岂敢窥高躅，天险能升不用阶。
白羊玉屑诚佳物，臂痛头风正苦时。酒放半醺诗思动，窝中何用更呼医。
锦幈山下好安楼，花月风烟未改移。闻说近来长袖过，林前立马尽多时。
人能言语自能窥，天意无言人莫欺。莫道无言便无事，殆非流俗所能知。
占得幽楼一片山，都离尘土利名间。四时分定所游处，不为移文便往还。
一片两片雪纷纷，三杯五杯酒醺醺。此时情状不可论，直疑天地才𬘡纭。
因随芳草行来远，为爱清波归去迟。独步独吟仍独坐，初凉天气未寒时。
东风一夜折梅枝，舞蝶游蜂都不知。插了满头仍渍酒，任他人道拙于时。
折来嗅了依前嗅，重惜清香难久留。多谢主人情意切，未残仍许客重游。
清香冷艳偏多处，猛雨狂风未有前。赏意正浓红日坠，如何既去遂经年。
红日坠时情更切，玉山颓处兴还深。攀条时拣繁枝折，不插满头辜此心。
梅台赏罢意何如，归插梅花登小车。陌上行人应见笑，风情不薄是尧夫。
酒中渍后香尤烈，笛里吹来韵更清。此韵此香来处好，此时消得一凝情。
春早梅花正烂开，生平不饮亦衔杯。城南尽日高台上，恰似江南去一回。
梅花四种或红黄，颜色不同香颇同。更远也须重一到，看看随水又随风。
五岭虽多何足观，三川纵少须重去。台边况有数十株，仍在名园最深处。
人间好物尤宜惜，天下奇才非易得。他日相逢他处时，始知此会重难觅。
谁道闲人无事权，事权唯只是诗篇。四时雪月风花景，都与收来入近编。
初春洛城梅开时，赏梅更吟梅花诗。梅花虽开难远寄，唯寄梅诗伸所思。
春风吹雪乱飘飖，林下如何更寂寥。霜宪威棱正难犯，小人当贶是难消。
江夏尚能悲坠履，少原唯解泣遗簪。一刀所失安足系，不那久经人用心。
八品山蔬尽药萌，何山采得各标名。山翁惊受霜台贶，即命山妻亲自烹。
霜台何处得奇葩，分送天津小隠家。初讶山妻忽惊走，寻常只惯插葵花。
自得花枝向远邻，只忧轻负一番春。无何宠贶酒双榼，少室山人遂不贫。
洛阳最得中和气，一草一木皆入看。饮水也须无限乐，况能时复举杯盘。
洛阳花木夸天下，吾辈游胜庶士游。重念东君分付意，忍于佳处不迟留。
洛阳交友皆奇杰，递赏名园只似家。却笑孟郊穷不惯，一日看尽长安花。
南园一色栽桃李，春到且图花早开。多谢主人情意厚，天津客不等闲来。
大凡人意易为骄，双榼何如水一瓢。亦恐孟光心渐侈，自兹微厌紫芝苗。
林下居常睡起迟，那堪车马近来稀。春深昼永帘垂地，庭院无风花自飞。
安莫安于王政平，乐莫乐于年谷登。王政不平年不登，窝中何由得康宁。
君子学道则务本，小人见利则忘生。务本则非礼不动，见利则非贿不行。
物情谁道尔无知，秋去春来不失期。今岁新雏又成就，去时宁不重依依。
邹田二忌不相能，买卜之言恶足明。利害伤真至于此，姓田人去恨难平。
孙膑伏兵称有法，庞涓钻火一何愚。兵家诡诈尽如此，利害今人自不殊。
三皇之世正熙熙，乌鹊之巢俯可窥。当日一般情味好，初春天气早晨时。
五帝之时似日中，声明文物正融融。古今世盛无如此，过此其来便不同。
三王之世正如秋，权重权轻事有由。深谷为陵岸为谷，陵迁谷变不知休。
五伯之时正似冬，虽然三代莫同风。当初管晏权轻重，父子君臣尚且宗。
七国纵横事可明，苏张得路信非平。当初天下如何尔，市井之人为正卿。
管晏治时犹有体，苏张用处更无名。三皇五帝从何出，扫地中原俟太平。
羲轩尧舜虽难复，汤武桓文尚可循。事既不同时又异，也由天道也由人。
商鞅得君持法处，赵良终日正言时。当其命令炎如火，车裂如何都不知。
并吞天下九千日，一统寰中十五年。坑血未干高祖至，骊山丘垅已萧然。
文房三物品皆精，报谢愁无秀句成。欲状升平在歌颂，柰何才不逮升平。
安乐窝前小曲江，新蒲细柳年年绿。眼前随分好光阴，谁道人生多不足。
春暖秋凉兼景好，年丰身健更时和。如茵草上轻轻碾，似锦花间慢慢拕。
道家仪用此衣巾，只拜星辰不拜人。何故尧夫须用拜，安知人不是星辰。
道家仪用此巾衣，师外曾闻更拜谁。何故尧夫须用拜，安知人不是吾师。
安车麈尾道衣装，里闬过从乃是常。闻说洞天多似此，吾乡殊不异仙乡。
如知道只在人心，造化功夫自可寻。若说衣巾便为道，尧夫何者敢披襟。
砚名金雀世难伦，用报慙无天下珍。国士有诗偏雅处，晴窗气暖墨花春。
美酒岂无留客饮，好花犹解向人开。多情不忍阻花意，未醉何须辞满杯。
慇懃见赠用长篇，里闬过从积有年。岁事报成还报始，春华相次又暄妍。
旨酒嘉肴与管弦，通宵鼎沸乐丰年。侯门深处还知否，百万流民在露天。
物外洞天三十六，都疑布在洛阳中。小车春暖秋凉日，一日止能移一宫。
留都三判主人翁，大第名园冠洛中。又喜一年春入手，万花香照酒巵红。
纷纷又过一年春，守落情怀酒漫醇。满眼暄妍都去尽，樽前唯忆旧交亲。
相违经岁意何如，漫说为隣德不孤。咫尺洛阳春己尽，过从能忆旧时无。
名园相倚洛阳春，巷陌无尘罗绮新。何处青楼隔桃李，乐声时复到天津。
有意杨花空学雪，无情榆荚漫堆钱。穷愁不服春辜负，酒病依还似去年。
因甚年来可作诗，柰何人老又春归。流鶑不忍花离披，啼到黄昏犹自啼。
年来因甚可吟诗，桃李无言鶑有辞。啼到黄昏犹自啼，柰何人老又春归。
前年车从过天津，花底当时把酒频。此日锦城花烂漫，何尝更忆洛城春。
当时马上过秦川，倏忽于今二十年。因见夫君话家住，依稀记得旧风烟。
秦川两汉帝王区，今日关东作帝都。多少圣贤存旧史，夕阳唯只见荒芜。
西斋前后半松筠，万虑澄余始见真。不谓天光明净处，又能时忆旧交亲。
王侯贵盛不胜言，图画中山得一观。不似夫君行坐看，贪嵩又更爱天坛。
高楼百尺破危空，天淡云闲看帝功。更上一层情未快，思君不见见乔嵩。
辞麾来此住云霄，闻健登临肯惮劳。紫陌事多都不见，家山围遶是嵩高。
筋骸得似常年否，气血能如旧日无。却喜一般增长处，樽前谈笑有工夫。
夫君惠我逍遥枕，恐我逍遥迹未超。形体逍遥终未至，更和魂梦与逍遥。
子产何尝辞郑小，晏婴殊不愿齐衰。二贤生若得其地，才业当为王者师。
周王八骏走天涯，争似君家四宝奇。郑洛风烟虽咫尺，恨无由往一观之。
淳厚之人少秀慧，秀慧之人少审谛。安得淳厚又秀慧，与之共话人间事。
中原一片闲田地，曾示三皇与五帝。三皇五帝子孙多，或贱或贫或富贵。
精义入神以致用，利用出入之谓神。神无方而易无体，藏诸用而显诸仁。
春暖秋凉人半醉，安车麈尾闲从事。虽无大德及生灵，且与太平装景致。
不愿朝廷命官职，不愿朝廷赐粟帛。惟愿朝廷省徭役，庶几天下少安息。
量力动时无悔吝，随宜乐处省营为。须求骐骥方乘马，亦恐终身无马骑。
邵尧夫者是何人，岁岁春秋来谒君。车小半年行一转，非如骏马走香尘。
一岁之事慎在春，一日之事慎在晨。一生之事慎在少，一端之事慎在新。
吾庐虽小粗容身，且免轻为僦舍人。大有世人无屋住，向人簷下索温存。
瀍河东看杏花开，花外天津暮却回。更把杏花头上插，图人知道看花来。
好事固难将力取，贤人须是著心求。浮生日月无多子，时过千休复万休。
势盛举头方偃蹇，气衰旋踵却嗟吁。厚诬天下称贤者，天下何尝可厚诬。
大舜与人同好恶，以人从欲得安乎。能知富贵寻常事，富贵能骄非丈夫。
面前路径无令窄，路径窄时无过客。过客无时路径荒，人间大率多荆棘。
利名都不到胸中，由此胸中气自冲。既爱且憎皆是病，灵台何日得从容。
谁将酷烈千般毒，变作恩光一派深。惆怅先民不复见，更凭高处尽沉吟。
君子温良当责备，小人情伪又须知。因惊世上机关恶，遂觉壶中日月迟。
林间无事可装怀，昼睡功劳酒一杯。残梦不能全省记，半随风雨过东街。
何代无人振德辉，众贤今日会西畿。太平文物风流事，更胜元和全盛时。
若问先天一字无，后天方要著功夫。拔山盖世称才力，到此分毫强得乎。
牡丹花品冠群芳，况是其间更有王。四色变而成百色，百般颜色百般香。
三百六旬有六日，光阴过眼如奔轮。周而复始未尝息，安得四时长似春。
至宝明珠非有颣，全珍良玉自无瑕。为珠为玉尚如此，何况为人多过差。
林下杯盘大寂寥，寂寥长愿似今朝。君看击鼓撞钟者，势去宾朋不易招。
洛阳城里一愚夫，十许年来不读书。老去情怀难状处，淡烟寒月映松踈。
水能平而不能直，绳能直而不能平。安得绳水为人情，而使天下都无争。
太平时世园亭内，丰稔岁年村落间。情味一般难状处，风烟草木尽闲闲。
四方景好无如洛，一岁花奇莫若春。景好花奇精妙处，又能分付与闲人。
洛阳人惯见奇葩，桃李花开未当花。须是牡丹花盛发，满城方始乐无涯。
桃李花开人不窥，花时须是牡丹时。牡丹花发酒增价，夜半游人犹未归。
光阴不肯略从容，九十日春还又空。多少落花无著莫，半随流水半随风。
春归花谢日初长，燕语鶑啼各自忙。何故游人断来往，绿阴殊不减红芳。
十日好花都去尽，可怜青帝用功深。游人莫便无凭据，未必红芳胜绿阴。
春归必竟归何处，无限春寃都未诉。欲托流鶑问所因，子规又叫不如去。
用尽四时周一岁，唯春能见好花开。十千买酒未为贵，既去红芳岂再来。
一盘颜色一般香，香是天香色异常。真宰功夫精妙处，非容人意可思量。
秦甸山河半域中，精英孕育古今同。古来贤杰知多少，何代无人振素风。
一轩名野非尘境，嵩少烟岑送好风。日月岁时都属己，更于何处觅壶中。
许由为计未为深，洗耳如何不动心。到此洒然如世外，何尝更有事来侵。
山里药多人不识，夫君移植更标名。果能医得人间病，红紫何妨好近楹。
高亭新建碍烟霞，暮景能留是可嘉。最近赏春来往路，游人应问是谁家。
天生此身人力寄，人力尽兮天数至。天人相去不毫芒，若有毫芒却成二。
有命更危亦不死，无命极医亦无效。唯将以命听于天，此外谁能闲计较。
天自得一天无既，我一自天而后至。唯天与一无两般，我亦何尝与天异。
福艺俱全不可逃，无能无福谩徒劳。福微艺广终须贵，靠福无能久不高。
富贵如将智力求，仲尼年少合封侯。世人不解青天意，空使身心半夜愁。
秋风一系入云端，合国人皆仰面观。好向丹霄休索线，等闲势断却收难。
白云耕叟说方知，遥指西南旧殿基。更有笑人君不见，道傍桥是墓前碑。
刬平荆棘盖楼台，楼上笙簧鼎沸开。欢笑未绝兵火起，从前荆棘却生来。
昼寝房中好避乖，中堂有客寄书来。多因只是名和利，放向床头不拆开。
虚名虚利太无端，自方□□寸进难。大抵人生只如此，采来谁不做高官。
阿姨天上舞霓裳，姊妹庭前剪雪霜。要与牡丹为近侍，铅华不待学梅妆。
含露仙姿近玉堂，翻阶美态醉红粧。对花未免须酣舞，到底昌黎是楚狂。
一声啼鴂画楼东，魏紫姚黄扫地空。多谢化工怜寂寞，尚留芍药殿春风。
花不能言意已知，今君慵饮更无疑。但知白酒留佳客，直待琼舟覆玉彝。
瘴雾日消岚气静，飓风朝息海波闲。安期尝饵菖薄在，马援应无薏苡还。
初登西汉文章府，便领吴王第一州。绕郭白云衡岳近，满帆明月洞庭秋。
春去春来冬复冬，几思虚论未缘逢。歙溪道赏兄遗迹，勿少龙泓一老龙。
南极星临释子家，杳然十里税青华。公年自尔增仙籍，几度龙泓诗贡茶。
秦郎文字固超然，汉武凭虚意欲仙。底事秋来不得解，定中试为问诸天。
一尾追风抹万蹄，昆仑玄圃谓朝𬯀。回看世上无伯乐，却道盐中胜月题。
得失秋毫久已明，不须闻此气峥嵘。何妨却伴参寥子，无数新诗咳唾成。
金玉楼台插碧空，笙歌递响入天风。当时国色并春色，尽在君王顾盼中。
玉帝楼前锁碧霞，终年培养牡丹芽。不防野鹿逾坦入，衔出宫中第一花。
梦魂飞入瑶台路，九霞宫里曾相遇。壶天好景自愁人，春水泛花何处去。
蜀国佳人号细腰，东台御史惜妖娆。从今唤作杨台柳，舞尽春风万万条。
城上新开百尺楼，白云人伴白云留。山川半倚三吴胜，江汉常吞七泽流。
忆昔车公居此地，遗墟缭绕临清渊。惜哉断石文尚在，野老不识投波澜。
穷年抚剑独无眠，世路危疑倦往还。夜半无人残月白，狐鸣枭啸满空山。
岁晏云深谁与游，嵓房终夜雨如秋。不知海上三山梦，何似人间万户侯。
风雨无人弄晚芳，野桥千树鬭红房。朝荣暮落成何事，可笑纷华不久长。
朝菌一年迷晦朔，灵蓂千岁换春秋。如何槿艳无终日，独倚栏干为尔羞。
翠微寺本翠微宫，楼阁亭台数十重。天子不来僧又死，樵夫时倒一株松。
雾山琼合自云川，户有清溪种玉田。万本桃花不知处，几人曾得问秦年。
玉文山后灵岩寺，四百年来选佛场。满地白云关不住，石泉流出落花香。
睡起杨花满绣床，为他人作嫁衣裳。因过行院逢僧话，始觉空门气味长。
禁鼓初闻第一敲，乍看新月出林梢。谁家宝鉴新磨出，匣小参差盖不交。
关山雨雪征人泪，京洛风尘倦客心。谁信子陵溪上去，一川秋净涤烦襟。
汴水东浮不系舟，到官无事只轻鸥。不才自古侥天幸，请却俸钱溪上游。
溪山千古绝浮埃，时拂朝衣上钓台。却恐被它渔父笑，糟醨不啜又闲来。
漱玉鸣珠七里滩，到今犹照客星寒。卢奴有水徒千顷，未得高贤一瞬看。
嫩苗苒苒头角秀，柔桑褭褭阴影轻。茆簷饭起上马去，一声雨后黄鹂鸣。
无端未得归林下，又向南方拥使麾。夜宿禅关更萧洒，一轩寒月照清池。
三月悲风瑟瑟寒，小船舟檝渡溪难。日高待得过岸去，回首修篁千万竿。
主人今向日边归，犹有清香满谢池。为嘱西风莫摇落，不禁顦顇夕阳时。
花意知君改外台，乱红飞尽见苍苔。纵教颜色明年在，前度刘郎肯再来。
每日谿头醉脸红，归来庭院夕阳中。依稀听得家人语，扶起五云谿上翁。
蓬莱阁上牡丹开，尽日凭栏望外台。不敢登门谒樽酒，且教山仆送花来。
每年每遇清明节，把酒寻花特地忙。今日江城衰病起，佛前新火一鑢香。
腊雪常闻百厉销，今年腊日雪飘飘。山公预喜明年熟，擘画开春买酒瓢。
小小仙踪去不还，空标遗冢落人间。钱塘门地家何地，回首临平隔断山。
烟波万里浮舟国，云木华亭鹤唳乡。欲驻野王船一饷，数声风笛肯相将。
白玉楼台第一天，琪花风静彩鸾眠。谁人得似秦台女，吹彻云萧上紫烟。
缕缕青阴拂去鞍，雨花狼籍颤春寒。年光别绪侵入鬓，莫向离亭子细看。
霏霏细雨勒梅黄，一望春容十断肠。平芜古柳青青遍，独使潘郎两鬓霜。
何事苍苔数点红，晓来花片落春风。可怜春色兼花尽，今古此情无处穷。
霞树珠林暑后新，直疑天意别留春。京华百世争鲜贵，自是芳根著海滨。
跃马东来不记时，酒醒寒色入征衣。垂杨官道连天去，落日邮亭别我归。
今朝才见雪泥干，日薄云低又作寒。家山千里何时到，溪上梅花正好看。
曈曈初日注窗明，窗外雏鶑乳燕声。东风气味浓于酒，晓梦魔人似宿酲。
山前溪上最宜春，千树夭桃一雨新。争得扁舟随水去，乱花深处问秦人。
宜阳南路是仙山，雪拥云埋杳霭间。洗眼来看无处觅，不知可复在尘寰。
桥畔修篁下碧溪，君家元在此桥西。来时不似人间世，日暖花香山鸟啼。
日照溪山生翠光，春深花草杂幽香。登临谁会迟留意，门外尘埃去路长。
瓜洲堰埭阻行桡，更等江头后信潮。独背残灯数归路，风传寒柝夜迢迢。
霜风吹鴈入南云，千里征人枕上闻。欲问梁园近消息，月沈星转五更分。
画梁诗板暗流尘，水石鱼龙万句新。谁识高僧最深意，慈航长护过江人。
修竹无多宅一区，先生曾此隠西湖。诗言不喜书封禅，亦有余书补世无。
山色凝岚水色清，山云长与水云平。先生来举持竿手，钓得人间亢俗名。
迎潮小舸满旗风，回首津亭暮霭中。惆怅今宵归去梦，迢迢直至海门东。
一带沧波两面山，扁舟中去几时还。浮生多半在离别，此意明知未肯闲。
荷叶新词天下工，玉人垂手倚秋风。一声清唱穿云去，斜日烘帘曲未终。
六月闽溪荔子丹，新秋犹喜荐雕盘。自嗟千里归程远，不得繁枝雨后看。
昔年同向腊中回，曾遶栏干折早梅。今日独来攀旧树，风翻黄叶下苍苔。
纳纳春潮草际生，商船鸣樐趁潮行。封书欲寄天涯意，海水风涛不计程。
迎腊梅花无数开，旋看飞片点青苔。幽香粉艳谁人见，时有山禽入树来。
日暖香繁已盛开，开时曾遶百千回。春风岂是多情思，相伴花前去又来。
上元才过去寻春，红白山花粲粲新。似喜使君初病起，隔栏相向笑迎人。
天气和柔酒更醇，缓歌花底正青春。狂花有意怜醉客，撩乱飞红满一身。
无奈闲情著物欢，更愁花草便阑珊。夭红嫩翠宜灯烛，放散笙歌静里看。
天际乌云含雨重，楼前红日照山明。嵩阳居士今安否，青眼看人万里情。
修竹萧萧曲槛前，清泉㶁㶁小池边。琴中一弄履霜操，人静当庭月正圆。
过雨池塘凉气早，落花门户乱红多。松亭石上题名处，谁剥莓苔看在么。
庙下春行香雾合，观中朝茹药牙尖。故人别后无消息，茺草生坟白露沾。
霜后丹枫照曲堤，酒阑明月下前溪。石楼夜半云中笑，惊起沙禽过水西。
韩王宅里酒千垆，范帅园中花万株。行乐主人今已矣，春风还似旧时无。
名花百种结春芳，天与秾华更与香。每忆月陂隄下路，便开图画觅姚黄。
草白霜晴鹘睛开，原头游骑四边来。枯丛鸦鹊休惊噪，日暮分持走兔回。
履道园池竹万竿，竹间池际笋斑斓。当时酒所夸文战，今日谁登上将坛。
白马寺前冠盖盛，送行宾友尽英豪。耿丞血染边场草，留得声名日月高。
江上行人空自愁，壮年双鬓已惊秋。不知风里千重浪，何事无情也白头。
黯澹江村春日斜，汀洲芳草野田花。孤舟横笛向何处，竹外炊烟一两家。
潮头欲上风先至，海面初明日近来。怪得寺南多语笑，蜑船争送早鱼回。
何物山桃不自羞，欲乘风力占溪流。仙源明有重来路，莫下横波碍客舟。
玉京仙子爱春芳，弄遍琼枝嗅尽香。祗有此花知旧意，又随风色过东墙。
山僧遗我白纸扇，入手轻快清风多。物无大小贵适用，何必吴绫与蜀罗。
野老寻山翦白云，欲将清吹助南薰。不堪便面张京兆，恰称能书王右军。
径尺规圆比雪霜，昔人何事恨秋凉。珍藏箧笥未为失，更有明年夏日长。
武侯白羽麾三军，帐前甲马生风云。怜君才地亦疎薄，相过书林至夜分。
薄似蒲葵质更圆，忽疑明月落尊前。南堂暑气生烦浊，一座清凉直几钱。
滉白新牋卷线棱，刮青纤竹缠红藤。可怜子夜书帷下，一片圆光得未曾。
堂阴壁罅蚊蚋都，指麾西向先驱除。山翁一夜稳眠睡，若或论功谁胜渠。
老去将携只要轻，况临炎暑遶风清。儿童爱把承簷溜，未识山家质素情。
不掩歌唇向画堂，不须名笔作花房。直应携去林泉好，转觉林泉兴味长。
虚堂永昼来风长，石枕竹簟寒生光。文园肺渴厌烦热，更要夫君在侧傍。
十年树底折香葩，䔩䔩浮光弄晓霞。只恨无情是风雨，直将红片入西家。
一圆灵寂本清真，谁向苍浪更问津。欲说西来无见处，奈何言句亦前尘。
可笑夭桃耐雪风，山家墙外见疎红。为君持酒一相向，生意虽殊寂寞同。
林外滩声砌下泉，泠泠幽响静中传。朝衫却染京尘去，争得夫君醒醉眠。
吉祥亭下万千枝，看尽将开欲落时。却是双红有深意，故留春色缀人思。
烘帘微照自生光，吹面轻风与送香。谁把金刀收绝艳，醉红深浅上钗梁。
的的名花对酒樽，栏边沈醉月黄昏。今朝关外寻兰若，忽见孤芳欲断魂。
尽道瑶池琼树新，仙源寻到不逢人。陈王也作惊鸿赋，未必当时见洛神。
玉骨霞衣帝所游，案前香气与星浮。无端醉语落尘土，一过人间四十秋。
垂垂秋雨没鞯泥，经昼门前无马嘶。乘静因题送行什，江南归思已凄迷。
梁园尘土著人腥，有似淮山照眼明。爱君心迹曾无系，一片孤云去就轻。
秋栏疎索水荭花，坐见花边日向斜。莫问幽人超世诀，即心无累是仙家。
急雨初收宫殿明，红薇花落暑风清。忽传午正惊残梦，寂寂西轩喜鹊声。
零落黄花动节辰，送行杯酒感风尘。谁知最恨张京兆，画徧修眉不示人。
十五烧香𰬸帐前，几多幽怨入危弦。谁知千载台倾后，何处西陵有墓田。
槛外珍丛叨下泉，祥符天子泰灵仙。忽逢野老临池水，自剪残花趁岁钱。
上元天仗款琳房，灵圃遥传玉殿香。要识年年桃李色，不关春力是恩光。
绫纹金彩射星霞，润墨新腾玉署麻。不用著心惊宠辱，去来元是坦空华。
钦天门外警场开，画角千枝叠鼓催。今日淮边孤垒畔，晚风时送数声来。
庭树疎疎河汉低，瓦沟霜白月平西。寒鸦不奈单栖若，落泊惊飞到晓啼。
七年相别复相逢，墙外千枝依旧红。只有苍颜日憔悴，奈缘多感泣春风。
得汝抄书心自喜，古来清白绍家难。谁知向老秋灯下，一见亲踪不忍看。
庭松永昼转春禽，天气初晴又半阴。惆怅此生多病恼，正看行乐独伤心。
初华才过小荷身，晓露沾红点点匀。莫为愁心偏倚望，清江元有未归人。
郭外清溪溪外山，溪云飞上破山颜。晴明天气琉璃色，何处峰头带雨还。
洞里花开无定期，落红曾见逐泉飞。仙人应向青山口，管却春花不与归。
二草曾观岭外图，开时尝与暑风俱。使君已自怜清分，分得新条过海无。
宫人上临候昏钟，帘外香烟烛影红。庭柏飞霜陵漏永，可怜今夜月明中。
空梁诗板岁年多，唯有秋虫占作窠。闻道故人时拂拭，此生无奈旧情何。
谁寄梅花置枕傍，前时复得枕清香。因香梦彻江南路，江水浮天月似霜。
旗声不断鼓声催，堤柳阴浓野色开。今日客衣何事净，京尘不肯出城来。
曾解征衣寄草堂，枕边泉石自生凉。休论仙诀能延寿，𫏐得身闲梦亦长。
青林蔼蔼日晖晖，薄晚凉生暑气微。湖上清风如可载，画船十只不空归。
遥知画舫舣江隈，寒勒梅花未得开。唯有山堂红烛下，至今繁艳傍尊罍。
倾宫晨起传轻粧，山殿生风夏日长。小部新声落天上，无人知是荔枝香。
山堂争似草堂清，俗事随人百种名。頼有四窗春茗在，瓯中时看白云生。
多谢山人远祝延，寿杯仍是九龙泉。余生事事无心绪，直向清凉度岁年。
隠隠飞桥隔野烟，石矶西畔问渔船。桃花尽日随流水，洞在清溪何处边。
山光物态弄春晖，莫为轻阴便拟归。纵使晴明无雨过，入云深处亦沾衣。
俗寻轩槛倒清尊，江上烟云向晚昏。须倩东风吹散雨，明朝却待入花园。
花未全开月未圆，看花候月思依然。明知花月无情物，若使多情更可怜。
水际开花千万窠，初鶑时逐丽人歌。欲知太守行春乐，只向东城得最多。
名园何事却居鄽，永昼游蜂乳燕喧。不计阴晴与风雨，卷帘花蘤在尊前。
小小园亭细细风，千枝浅白间深红。谁知狭径无人到，留得青春向此中。
一春游揽足诗歌，寄与南阳语思多。若忆钱塘曾到处，西湖仍是旧烟波。
月下西山千万重，日光山气鬰葱笼。鲛绡数幅须移得，惆怅如今无画工。
湖上画船风送客，江边红烛夜还家。今朝寂寞山堂里，独对炎晖看雪花。
堂下朱阑小魏红，一枝浓艳占春风。新闻洛下传佳种，未必开时胜旧丛。
园馆春游只帝京，可怜哀悴海边城。纵然得酒心犹在，若也逢花眼亦生。
城头蔓草受新霜，天外孤鸿叫夕阳。送客情怀枫树老，著人襟袖菊花香。
绛衣仙子过中元，别叶空枝去不还。应是天人知忆念，再生朱实慰衰颜。
醉后归来月满衣，重重花影帽簷欹。行人路畔犹相笑，未似山翁倒接䍠。
朱楼灯烛一声歌，腊后天街月色和。平昔黄公酒垆下，谁知跬步邈山河。
西园花蘤过中春，微雨初晴不受尘。莫怪芳丛开发早，欲将红艳送行人。
年年乞雨问山神，羞见耕耘陇上人。太守自知才德薄，彼苍何事罪斯民。
二年驯扰傍山家，欲领东还道路赊。送汝给孤园里去，此生长伴大牛车。
清眸绿发十年前，朴野风神不易传。今日青铜莫相照，白髭垂颔面双颧。
禁林京尹荷恩光，三上螭头乞郡章。贫薄奉亲须仰禄，此心安敢系轩裳。
玉质纯苍理致精，锋芒都尽墨无声。相如间道还持去，肯要秦人十五城。
三十年间登第初，青衫羸马叩禅居。鬓毛白尽犹奔走，惭愧高人得自如。
风色微和日昼明，小栏花卉新芽生。行人不是爱春物，一见芳丛似有情。
封培剪剥夺天工，栏下长年见万红。投老暗知心力少，自开还落信春风。
六年守郡在天涯，冬暖无因见雪华。今日复看千里白，强怜寒色作诗夸。
霜鳞分不登枯肆，丹实全应胜木奴。欲效野芹羞献去，敢期佳什坠骊珠。
殿中佳气带春容，天上云谣落晚风。独向下陈沾醉斝，羡君清卧寄诗筒。
东风吹雨湿秋千，红点棠梨烂欲然。拟买芳华赠年少，紫榆春浅未成钱。
湛湛清渠风力微，濠梁行客布帆归。到官应过庄生庙，试问鹪鹏两是非。
上有繁葩下落英，红波动荡逐风行。夕阳开处犹光艳，何况今宵值月明。
陇麦青青沟柳新，春归聚落少逢人。如何试与持鞭手，拂却向来身上尘。
洞府花飞不减春，轻云成片玉成尘。香𫐌缥缈知何在，无限池头再拜人。
绿径阴阴落景微，杨花零乱上人衣。长烟似爱沧波面，风色虽豪不肯飞。
何岭巍峨欲插天，回头人与白云连。桃花不点寻常路，从此依稀度九仙。
绰约新娇生眼底，侵寻旧事上眉尖。问君别后愁多少，得似春潮夜夜添。
洛阳风景实堪夸，几处楼台处处花。尽是齐王修种得，如今惆怅似无家。
洛阳风景实堪珍，到此经今三纪春。无限欢娱荣乐事，一时回施少年人。
隠居何事可谋生，尧舜难周畎亩情。若得一犂膏雨足，石田茅屋起歌声。
布谷声中雨满篱，催耕不独野人知。荷锄莫道春耘早，正是披蓑叱犊时。
阿家尝醋三赤喙，新妇洗面摸著鼻。道吾答话得腰裩，玄沙开书是白纸。
万锻𬬻中铁蒺藜，直须高价莫饶伊。横来竖去呵呵笑，一任旁人鼓是非。
宝峰高士罕曾到，岩前雪压枯松倒。岭前岭后野猿啼，一条古路清风扫。
石门巇崄铁关牢，举目重重万仞高。无角铁牛冲得破，毗卢海内作波涛。
深沈三洞启真都，万乳千葩状绝殊。驰驿方朝金阙去，涤尘来饮碧琳腴。
圣神深意念遐方，前后皆驰谕蜀郎。从此邮亭为盛事，乘轺相继有三王。
高贤忠义古今同，手笑遗编法甚工。宝轴传家当不朽，追怀余思凛生风。
蜀土风景信不好，君之所治兼蛮夷。山高地仄江水恶，刀耕火种黎民疲。
事因是僻方知少，官得公余始信闲。且喜诗同文史乐，不须身与利名关。
溪岑萦绕红尘外，殿阁欹危翠霭间。我见老僧无一事，老僧更羡白云闲。
洗除尘垢访名蓝，不得相逢益自惭。松桂阴森香火冷，乱云空锁白莲庵。
山椒亭榭适徘徊，病膜烦襟斗顿开。若有尘埃何处隔，此中自是少尘埃。
结社当年号白莲，师心应欲继前贤。有时中夜初回定，清磬一声秋月圆。
风际有云多世态，海中无底是人心。可堪更问碁山话，一局闲争古到今。
石屏树幄白云端，溪路生苔树石间。闲访禅家问尘世，总言尘事不相干。
偶因乞雨到麻源，碧涧萦纡乱石间。未省谢公吟赏后，更谁乘月弄潺湲。
驱鸡政府本来无，刚被人呼邑大夫。及至五更侵早起，算来却是被鸡驱。
当默任言言地垢，当言任默默为尘。当默当言俱无任，尘埃何由得到身。
范蠡避名湖上去，季鹰乘兴日边归。洲连笠泽春游远，路入松陵夜钓稀。
池馆名公旧日栽，几番零落又春开。谁人解识红芳意，犹有多情五马来。
藻思旧传青管梦，哲科新试碧鸡才。乍依仲宝莲花幕，更下温郎玉镜台。
华圃控弦秋习射，寒窗留烛夜钞书。良辰美景饶心事，观日相并乐起予。
仙茎屡陨三危露，真馆常开四照花。鹊渚晓烟飞玉洞，琅池秋水接星槎。
炼成真气发双华，还向囊中秘玉霞。咒水夜潭龙怖剑，弄云秋岭鹤看家。
传家何用富金籝，教子何如只一经。庆历科名今已继，更教来叶嗣前馨。
昔年诗板著莲宫，笔力雄豪墨彩丰。不日三阶平国政，山僧应待碧纱笼。
讼简民淳羡小州，两衙才退似归休。一怀山果三胜酒，暮掩青峰即下楼。
清朝无事谏书疏，窃禄经年卧直庐。惆怅平生不如梦，春来三度到溪居。
为爱空门息世机，儒衣不著著僧衣。渊鱼林鸟已闻法，更待当年瑞雉归。
五龙兄弟古英名，今日拏舟过悦城。莫向草茅久盘屈，早施霖雨活苍生。
大抵孤忠报国难，古今共是一长叹。玉关还路春无绿，定远归来鬓已斑。
四年岭外得生还，自顾无功但愧颜。欲识君恩至深处，严关便是玉门关。
轩冕傥来仍假借，功名难立更因循。非才不系苍生望，收取林泉自在身。
未衰前已得悬车，骨立清风八十余。松竹最宜贫宅舍，江山徧照白髭须。
文命力能平水土，阿衡功亦格皇天。形容不上麒麟阁，当日君臣任自然。
难逢古鉴明忠腹，长似骚人带病容。几向清溪曾照见，万寻岩壑一青松。
独立无朋但任真，不持身势掩君亲。若将坤体论臣道，公是朝廷第一人。
路入青松翠霭间，斜阳倒影入溪湾。此中猿鹤休相笑，谢傅东归自有山。
愿得貔貅十万兵，犬戎巢穴一时平。最来不用封侯印，只问君王乞爱卿。
尧民丧考无生意，杞国忧天有坏时。闻道宗祧归圣嗣，一时收泪贺重熙。
半依岩岫倚云端，独上亭亭耐岁寒。一事颇为清节累，秦时曾作大夫官。
阿谀顺旨为深戒，远比夷齐气更豪。半夜光芒侵帝座，有谁曾似客星高。
社稷功名出隠沦，天高听远亦应闻。庞眉一去无人问，七里商山但白云。
坎止流行但信缘，峤南风景异山川。偶因乘兴穿山腹，始悟壶中别有天。
归来不觉山川小，出去岂知天地宽。大抵无心自无累，亦如君子所居安。
镇抚四夷吾道在，可怜壮志日因循。四年尽瘁今归去，不负斯民只负身。
侵地还来开境远，贡琛上去革音初。但无俘馘充归献，辜负君恩死有余。
乞得衰身出瘴烟，一麾仍许视于蕃。家园在望松楸近，自问如何报上恩。
出岫白云犹缭绕，离群飞鸟尚鸣悲。四年人去宁无憾，况是梅花满树时。
乱峰凝碧□□□，曾有神龙此□□。□□已兴甘泽去，高岩□葛□云端。
百越干戈未息肩，九原金鼓又轰天。崆峒山叟笑不语，静听松风春昼眠。
欲挂衣冠神武门，先寻水竹渭南村。却将旧斩楼兰剑，买得黄牛教子孙。
寒谷长留□秋气，畅岩别是一壶天。清风不断名犹在，还继宣尼出圣贤。
五丁仗剑决云霓，直取银河下帝畿。战死玉龙三十万，败鳞风卷满天飞。
昨夜阴风透胆寒，地炉无火酒瓶干。男儿慷慨平生事，时复挑灯把剑看。
闲携羽客记灵岩，岩透山光秀泼蓝。星使未来邨馆近，为师终日绊征骖。
三字从来月正圆，一麾从此出秦关。钱塘春色浓如酒，贪醉花间卧不还。
思君又是东风起，楼倚浮云目千里。芳草不知人断肠，带烟带雨连春水。
征旆遥分苑路西，马蹄春去弋阳溪。相思欲和乌啼曲，一拂瑶弦意总迷。
江头五日舣轻舟，欲去迟迟更自留。目断旌旗暮天阔，龙峰峰上倚层楼。
去年同作南迁客，今日更持刺史权。推挽试知民吏意，无因谈会向尊前。
碧草茸茸照绿波，暮春归客兴如何。沧浪应有清浑处，羞见渔人鼓枻歌。
隠安楼阁贯空嵌，绝顶磨霄凝悴岚。若到白云犹未半，凭君更上七星岩。
青青正是中分天，区种何妨试玉延。即见引须缘夏木，定知如跖荐冬筵。
润还御水冰霜结，荫近尧云雨露偏。自裹自题还自愧，揠苗应笑宋人然。
昨夜薰风入舜韶，君王未御正衙朝。阳晖已得前星助，阴沴潜随夜雨消。
风流人物两相逢，白傅高文纪汉公。三圃五亭装郡景，千花万卉媚春风。
龙蹄甘美蚁头香，远远缄封遣老郎。便向嵓亭逃暑去，恨无人共把觥觞。
双派飞来一镜寒，合流南注息惊湍。雨余山脚云收尽，两幅青绡绕翠峦。
万里雄风海峤来，客襟聊为旷亭开。千年古木清阴合，若比庄椿是美材。
三载乡坊义最亲，驱车还是走京尘。虽无士会兼人智，犹有临歧赠策人。
石化神龟不计年，方塘依旧冽寒泉。氛埃不到真仙境，拟倩麻姑种碧莲。
二月江南烟雨多，南塘一夜涨春波。堤边游女最归晚，争引渔舟作棹歌。
面挹晴光锦绣川，却临苍涧玉声涓。逸民自有山中乐，不问山前令尹贤。
江上青山山上泉，酌泉烹茗白云间。长官不扰民无讼，共喜登临一日闲。
雨脚新收晚照开，水心亭上一曾来。红裙只解邀人醉，竞折新荷当酒杯。
亭阚方池物物新，花中名品富长春。诗僧用意栽培处，四季常教有主人。
晨氛澄霁海风调，彩绚珍禽入绛霄。闻说舜庭方作乐，可容飞舞听箫韶。
徒知感义海边州，未效精衷已白头。苑囿清阴无限好，栖身容借一枝不。
祖叶雕零四百年，法灯今见拱师传。堂头海会僧三百，昼课莲经暮叩禅。
新花犹未出圆荷，月射风翻卷翠波。对酒强须通夕醉，暑天清景此为多。
殷勤寄语张夫子，休爱三山胜处游。闻说诏书催入觐，便须飞步上鼇头。
梦想南亭倚翠岑，手栽松竹已成阴。白云不是无留意，出得山来四海心。
谢公山下见孤坟，下阚平江万顷云。尽日舣舟空怅望，谪仙风骨在遗文。
波漾晴光入户庭，隔湖烟扫髻螺青。老僧犹厌当官道，面壁焚香昼诵经。
四门嵓下一翘英，满腹诗书学已成。讲义群庠初应辟，绛帷罗列尽诸生。
黄祖城边下石船，蕉林暗地雨如烟。只知问俗求民瘼，却愧经旬卧瘴天。
重重岩崿插晴空，云际丛开菡萏峰。疑是葛仙归洞府，移将江上九芙蓉。
走越游梁万里回，却临江渡已残梅。归帆未落青溪尾，云压寒风水面来。
地隘风波势已惊，更容顽险暗中倾。自嗟忠信犹防患，却任舟人委曲行。
紫微行乐不到处，绝胜何人共赏心。况是难逢开口笑，强须携手一披襟。
松扫醮坛青羽盖，杉围精馆碧油幢。葛张二老今何许，云外归来鹤一双。
莫论西竺与南华，了得真筌只一家。声色外来无物我，茫茫名利是空花。
数岫翠岚浓欲滴，一轩静境阒无尘。暑风满枕日高起，谁识羲皇傲世人。
新寺回廊入翠微，亭前珠树鬭芳菲。寄言游者休披采，还似人怀薏苡归。
秋浦南边绝点埃，碧围烟嶂一屏开。当时小杜行吟处，重见高阳骑从来。
因思灵秀偶来游，碧玉寒堆万叠秋。直上太山高处望，根盘连接十余州。
水云踪迹自闲游，夏谷阴寒冷胜秋。猿鸟性情犹恋旧，翻身却去海边州。
白骡代步若奔云，闲人所至留诗迹。欲知名姓同源流，请看郴阳山下石。
荒棘萋萋后土宫，芳根已逐彩云空。男儿别有扬州泪，不为琼花滴晓风。
山形天矫苍精剑，日气曈曚紫磨丹。度尽世人人不识，青烟起处是邯郸。
千里波平瑟瑟风，纤云不解翳虚空。素娥自有清光在，上下清明一鉴中。
磨汤渍酒重分携，景霁风和二月时。莫忘天津别君处，黄梅庭下半离披。
地过长淮种橘难，僧房今见锁朱栏。秋来頼有黄金实，几被行人作枳看。
故人方信落江东，开解愁颜与病悰。自笑漫生湖海上，略无豪气似元龙。
少年心志欲摩空，渐老卑飞悔满悰。早悟割鸡堪饱腹，不须辛苦学屠龙。
几慕功名逐转蓬，既无成就苦为悰。不如归听华亭鹤，耆旧于今忆二龙。
小招提在白云层，古殿深龛锁昼灯。山北远公曾结社，至今犹有种莲僧。
为爱𬬻烟拂画檐，小栏今日卷朱帘。不须更踏山前路，可是人间看得厌。
行客寻山去又回，羽人依旧未归来。洞门不锁清风入，黄叶无言下翠苔。
不见芝岩驾鹤翁，抱琴归去悄无踪。黄花似有东篱旧，山后山前取次逢。
东西游遍两山村，栀子黄时橘满园。唯有小轩临小涧，病僧欹枕听潺湲。
栖真必是朱痴后，结宇元因法善孙。人在地灵治病速，山村讨药夜敲门。
丹包赤实破苍颜，冬至都无十日闲。剩选黄柑留过客，天寒谁肯更寻山。
乱云峰顶紫田翁，二十年前辇寺逢。怪我无成头白早，千金散尽学屠龙。
老僧曾住日边寺，惯识金鞍马上人。云外不知人易老，从头相问尽埃尘。
青萝翠竹锁禅关，门对松林第一湾。白髪老禅应有道，等闲随客过前山。
琅函密锁君王字，石壁仍刊宰相诗。无限幽光动岩谷，山深惟有白云知。
紫霄道士贪云鹤，五柳先生泥酒杯。不为清风与明月，道人何事过溪来。
石磴梯山一里高，荒烟源处税渔樵。官粗事冷人应笑，免对青苗强折腰。
自古匡庐是胜游，谪臣何敢计淹留。城中未有看山处，客馆僧坊谩举头。
万枝千叶递相亲，内结花心外结身。草木至微犹有合，悲哉父子与君臣。
老桐休斲为琴瑟，胡部新翻格调清。试听琵琶采莲曲，一般弦上数般声。
树正含芳酒正醅，熙熙为尔醉春台。一花五出尚可饮，何况重重叠叠开。
春昼暖风熏翠幄，暑天凉气暗朱阑。主人肝胆无猜忌，果下游人但整冠。
岭北土寒无荔子，人言形味似杨梅。翠条丹实休相学，不愿红尘一骑来。
九天瑞露滴成芽，不是榆花即桂花。星女月娥宫不锁，天风吹落野人家。
浅为玉茗深都胜，大曰山茶小树红。名誉漫多朋援少，年年身在雪霜中。
江南池馆厌深红，零落空山烟雨中。却是北人偏爱惜，数枝和雪上屏风。
三月宫桃满上林，百花千萼费春心。叶公城外襄河北，一树无人色更深。
渡头人语知潮上，下看南江东北流。试引轻帆学归去，茶山溪浅却回舟。
得莫欣欣失莫悲，古今人事若花枝。桃红李白蔷薇紫，问著春风总不知。
人言清禁紫薇郎，草诏紫薇花影旁。山木不知官况别，也随红白上东廊。
篁韵松涛入耳清，诛茅欣见径初成。更添苍柏两三辈，相伴高枝作雨声。
子厚才名甲有唐，谪官分得荔支乡。罗池水尽黄柑死，独有空碑在画堂。
南极诸蛮傲典刑，斗门时复见飞星。君王仁恕将军老，五十溪州六万丁。
合浦还珠旧有亭，使君方似古人清。沙中蚌蛤胎常满，潭底蛟龙睡不惊。
溪僧过此说山公，游遍真仙洞府中。乳石岩边得灵草，可能封裹寄衰翁。
月氅星冠七丈夫，远看虽有近还无。瑶池侍女双成道，遗下群仙聚影图。
金鼓声阑剑戟收，使君回上雅歌楼。樽前一节清商曲，销尽穷边万里愁。
善战无如新息侯，汉兵才度绿萝州。爱君挽我陶溪粟，直到牂牁水口头。
越裳济海喜天晴，五叶戈船不度兵。尧舜远方皆乐国，汉唐诸将本书生。
夜半孤城百尺台，乱虫声里一樽开。忧边日绕南云下，恋阙心随北斗回。
罗池刺史寡尘缘，画戟墙头筑望仙。黄鹤与谁同一去，碧桃无主又千年。
去岁同登画角城，诸蛮未灭夜论兵。五更将吏知人意，吹作梅花塞外声。
三任边州六往还，此时才入莫铘关。访僧莫道无闲事，手指青天口说山。
北设长城陷敌尘，更来劳力武陵民。我疑洞里栽桃者，便是当时筑版人。
一曲青溪一曲山，鸟飞鱼跃白云闲。溪山岂要行人到，自是行人到此间。
曾过祝融峰顶上，步随明月宿禅关。夜深一阵打窗雨，卧听风雷在半山。
曲台风月德山云，梦想中间有几春。臣葬江鱼终爱楚，民逃花洞不思秦。
平南无策鬓如霜，七十峰前隠旧乡。相约祝融孤顶上，借君吟笔画潇湘。
青罗江水碧连山，城在山光水色间。尽道宜人惟桂郡，骖鸾客至只思还。
七十峰前敞县扉，湘云湘树满郊圻。衡阳春暖雁飞过，兜率雨昏龙战稀。
二江明月九峰云，云月堂中希静人。芙蕖池浅蛙迎雨，钴𬭁潭空草送春。
南北东西几万峰，郡城如在画屏中。何人截断湘妃竹，半蘸秋江作钓筒。
使介直登双御阁，州符就领五蛮溪。争雄白鹊临崖斗，忆子玄猿遶涧啼。
槃溪何代有兰丛，暇日移根郡阁东。此后辰沅图籍上，栽培新法自山公。
石门见月随潮早，洸口闻猿上峡迟。新酒满𥬠蛮妪店，古碑当道海神祠。
南来未见此高峰，下际沧溟上际空。辛苦限蛮成底事，坐看嵩华作三公。
朝夕云山满县郛，削成犀笋几千株。游人借笔抄诗板，远客投书乞画图。
旧策扫开浪泊雾，新诗装就桂林春。相离水色秋前老，独秀岚光霁后匀。
句漏城中菡萏池，池边台榭半空基。频年太守多新额，异代思贤有旧碑。
有唐曾宿万家兵，节制东南十一城。此若得人无寇盗，昔之为守尽公卿。
唐室衣冠四百秋，元和台省尽名流。谁人肯为交朋死，乞以罗池换播州。
黄柑无树井无泉，思柳亭中两怆然。蛮越至今犹画像，圣唐何事独遗贤。
一峰高起塞天关，堪作皇家外屏山。可惜化工安著远，半遮中国半遮蛮。
曾看柳侯山水记，信知龙壁好烟霞。谁能写作新屏障，寄与长安富贵家。
僧怜海石为棋子，客惧蛮螺作酒杯。自笑平生喜韬略，此时何计上金台。
红螺紫蟹新鲈鲙，白藕黄柑晚荔枝。酒尽月斜潮半落，山翁不省上船时。
海供地宝华中国，日助天恩暖外夷。三石禊桥春会永，五湖吟舫夜归迟。
屡与南僧谈瘴溪，独推君县好封圻。不同合浦人民众，虽接交州寇盗稀。
重译新离越裳国，一枝都掩桂林香。养成崖谷黄蜂蜜，羞死江湖白藕房。
海客园林珠树木，水仙宾从玉簪裳。锦桃每用红丝缕，蜂采须成白蜜房。
九月严霜杀草根，独开黄菊伴金樽。东篱故事何重叠，醉倒花前是远孙。
冷酒十分无客送，轻国一两有民攀。将老未闻金作印，师寒犹用铁为衣。
德裕南迁瘴海涯，路逢山女献山花。平泉公子伤春处，唯有东风吹草芽。
野鹤孤云无定踪，桃花流水合相容。夜来月满群山阁，知在秦人第几峰。
角声吹送小单于，薄雾稀星乍有无。坐看月从潮上出，水晶盘里夜明珠。
白崖山下古松青，暂卷牙旗谒庙灵。见说昆仑关北畔，曾将草木作人形。
岩有真龙卧未醒，此龙于物本无情。可能暂起为甘雨，洗我征南十万兵。
杏花洞天路崎岖，曾见千年石斛奴。试问金城山里事，只言仙境似蓬壶。
水石光涵千里色，川林阴翠湿芝兰。杏花坞接投龙洞，瀑溅苍崖鹤骨寒。
千般言，万种喻，只要教君早回去。夜来一片黑云生，莫教错却山前路。
固穷终不悔沉沦，满腹深藏上古珍。手写新诗成几卷，亦教余事照千春。
炎洲望处云南北，峣阙归时路屈盘。喜得夜深清枕簟，月华斜白洞天寒。
静然华烛扣灵关，云路登寻过几盘。溪水定流何处去，一条沈碧练光寒。
药盆丹灶石床闲，龙虎当年向此盘。云驭久登天穴路，仙风依旧拂衣寒。
乱峰如展画屏看，老蔓纡根虺斗盘。飞步寻真尽深处，乳花凝雪逼人寒。
清泉流急响珊珊，丹灶无烟玉石寒。拂石坐来心虑息，气清冰在玉精盘。
海棠阴浅日黄昏，画阁轻寒绣被温。春梦醒来能记否，卖花声过忽开门。
碧嶂孤云冉冉归，解携情绪异常时。余生岁月能多少，此别应难约后期。
昨朝饭里有粗砂，隠落翁翁一个牙。为报妻儿莫惆怅，见存足以养浑家。
白衣阁外绕珠栏，人在琉璃菡萏间。谁把此花为刻漏，修行不放一时闲。
爱山特地上山来，俗虑醒如醉眼开。举首但惊云汉近，直疑平步出尘埃。
阵前仙琕生无愧，鼓下蛮奴死合羞。三尺吴缣暗尘土，凛然苍鹘欲横秋。
从来多病王僧祐，自小能文谢惠连。各厌尘劳思物外，莫辞携手访林泉。
雪后姑溪水更深，冥冥寒雨作连阴。旅怀未可顿消遣，思与洛生溪上吟。
为余传语岭头云，君自无心笑我勤。我亦暂来称使者，眼看官职似看君。
江花可醉草堪眠，细想人间底处便。客散樽空欲归去，此身还被月留连。
江上聊游我未能，羡君长醉卧高亭。不因鹤唳破残梦，还有凉风吹酒醒。
清簟疏帘一醉身，寂寥不称咏诗人。春风亦有怜才意，故摆残花作绣裀。
两岸履声云外合，三州帆影月边归。栏干独立秋风早，岂待鲈鱼始拂衣。
行吟泽畔心空健，解剑江头事已非。把酒沧浪愧渔父，何人独向秋风归。
云间铁瓮近青天，缥缈飞甍百尺连。几番画角催红日，无事沧洲起白烟。
海上帆来何处客，烟中犬吠几人家。云寒雁影翻红照，水落鸥群占白沙。
谁与画图传胜迹，忽从诗字得清晖。江山历历皆堪数，不记当年几醉归。
小池鸥鹭不成群，池畔萧然一史君。时霎醉眠春雨足，觉来衣上有闲云。
功业终令万古传，岂惟文采动当年。曲江相继成双庙，庆历同称有四贤。
八十丈晴虹卧影，一千顷碧玉无瑕。几多风月输诗客，无限苇芦属酒家。
猿惊鹤怨不知处，虎据龙蟠空见山。芳草路随流水远，老僧心共白云闲。
天地风霜日夜新，地炉稳坐暖如春。筋骸已畅心无用，转愧窗间映雪人。
高阁玲珑倚半空，秋来净扫白云踪。无人写此天然景，十二阑干十二峰。
金精寂寂真胜境，门锁松杉风月冷。跨鹤仙姬去不来，白云一片封丹井。
到官处处须寻胜，惟此合阳无胜寻。赤水有山仙甚古，跻攀聊足到官心。
琳宫金刹接林峦，一径潜通竹树寒。是处尘埃皆可息，时清终未忍辞官。
寻山寻水侣尤难，爱利爱名心少闲。此亦有君吾甚乐，不辞高远共跻攀。
云树岩泉景尽奇，登临深恨访寻迟。长楼未得于何记，犹有君能雅和诗。
剑立溪峰信险深，吾皇大道正天心。百年外户都无闭，空有关名点贡琛。
闻有山岩即去寻，亦跻云外入松阴。虽然未是洞中境，且异人间名利心。
落叶蝉声古渡头，渡头人拥欲行舟。别离情似长江水，远亦随公日夜流。
山盘江上虬龙活，殿倚云中洞府深。钦想真风杳何在，偃松乔柏共萧森。
始观丹诀信希夷，盖得阴阳造化机。子自母生能致主，精神合后更知微。
久厌尘坌乐静元，俸微犹乏买山钱。徘徊真境不能去，且寄云房一榻眠。
退之自谓如夫子，原道深排释老非。不识大颠何似者，数书珍重更留衣。
红尘白日无闲人，况有鱼绯系此身。关上罗浮闲送目，浩然心意复吾真。
花落柴门掩夕晖，昏鸦数点傍林飞。吟余小立阑干外，遥见樵渔一路归。
东风放牧出长坡，谁识阿童乐趣多。归路转鞭牛背上，笛声吹老太平歌。
双双瓦雀行书案，点点杨花入砚池。闲坐小窗读周易，不知春去几多时。
书房兀坐万机休，日暖风和草色幽。谁道二千年远事，而今只在眼前头。
灵源寂寂何杳寞，先天后天谁疏凿。疑是娲皇功未全，漏泄银河斜界落。
江水无情含野烟，江风还似旧时天。先生隠去思成死，今日重来十六年。
近来无事学撄宁，聊得斋居养性灵。卧著麻衣穿草履，谁知参鲁解忘形。
山亭侧畔构山房，便是耕云钓月乡。未达功名穷饮水，此生应不误行藏。
桐花著地雪成痕，时有幽禽巧语言。应笑使君林野性，日依山水避尘喧。
使君非是爱山闲，道在盈虚消息间。不见白云无一事，等闲为雨却归山。
荀令当年此谪居，空文惟有七篇余。我今亦作兰陵守，不忍援毫便著书。
一麾来此下岩丘，也学东山谢傅游。今日鸟声并水色，不知何似五亭幽。
阴阳融结此山川，便有盐堆与石田。风俗每来占水旱，即疑干洞有神仙。
水洞深无百尺泉，白龙奋蛰已多年。谁知此物能云雨，常济山南万顷田。
班春无术劝污莱，五十年间此一回。黄髪路傍应怪问，使君何事入山来。
俱为泽国朱轓守，同是冰厅白首郎。且喜朝廷忧外寄，故从书府辍班扬。
一别瀛山岁未期，三州声称已齐飞。欲将吏事文经术，独恐迂儒取世讥。
吴郡三年困水灾，昔时从事建麾来。遥知到后疏游燕，不比苏韦放酒杯。
登阁始闻公府荐，出轓俄拥使旌随。无人不说南徐守，儒雅风流独一时。
同馆分飞来右浙，一麾潇洒出南河。琴书满榻王常在，不独西湖胜赏多。
一色胚红染露柯，谁栽安石旧岩阿。自嗟老大无心赏，不及流鶑管顾多。
颜色已饶丹杏蕊，馨香不减雪梅疏。自从移入青阳观，前度刘郎记得无。
五云无处问新亭，月里乘舟夜半行。不见藤花相掩映，乡人遥指画溪名。
棠阴为政有光晶，号令风行鬼亦惊。和气发来藏不得，直教丹荔背时生。
丹山西去水东流，亭在山南隔蓼洲。船系白杨归不得，清江如画主人留。
政绝多门寺却通，灵山胜境尽牢笼。应怜去鲁迟迟意，令遍诸天国土中。
云暗驺鸣出谷时，一方生齿庇余辉。知君才业非张翰，莫为鲈鱼有意归。
闻说山光是旧山，衣冠家此百年间。自嗟亦有同来祖，两处松楸得往还。
恩袍出挂壮禅扉，试问何人达此机。船子夜来亲下钓，碧潭明月有余辉。
童子南来遗我诗，维摩方丈一伸眉。不劳言语通消息，夏热春寒各自知。
得道无求幻与真，一筇一衲似闲云。忽闻师唱报恩曲，百草千花特地春。
朝居晦息与山邻，物理由来有屈伸。独把一心经万事，逍遥须养谷中神。
平湖千里接荆溪，万顷良田不可堤。我欲决渠疏积水，干塘江口地形低。
雷音一振绝微言，末学方知祖道尊。莫讶师僧无见处，人人俱解句中玄。
遗我新诗雅兴长，一时花谱为传芳。不须满县栽桃李，却羡风流骑省郎。
闲入郊园驻隼旟，百花红紫万千株。如何春意多风雨，不惜漫天锦绣铺。
千骑重来此建旟，新年花发旧年株。东皇应是怜孤宦，十里全归锦帐铺。
昔年曾到此山中，正见山花满砌红。今日花开还照眼，分明见处本来同。
红塔寺前千顷稻，青山门外百家村。年丰米贱无公事，不惜时来倒一樽。
两个鹭鸶相对立，江边无物蓼花疏。知君洁白如霜雪，何必临川更羡鱼。
陆羽茶亭枕水隈，为言无酒且徘徊。山中此物尤难得，应是刘生不肯来。
小亭巉绝出云间，万象升沉不得闲。莫怪诗翁头白早，时来向此写湖山。
老来为郡苦间关，不及江云自往还。忽忆湖边二禅老，等闲骑马入南山。
去年曾擥伟羌图，云有仙人古篆书。千尺石岩无路到，不知科斗字何如。
盘盘英气四纡余，定有仙人此地居。天子正求伊与吕，如何不见起耕渔。
天鞠精灵久贮储，中间豪杰出无虚。乡民世世家于此，争使儿孙不读书。
峭壁回环几百区，其间岩石可耕锄。如何得片山如此，白首相将老母居。
古意巑岏与世疏，一官羁绊可归欤。此山未及西山好，下有仙人结草庐。
四友之贤世莫如，白头须作一乡居。此山不惜将钱买，叹息无人共结庐。
千林寒叶正疏黄，占得珍丛第一芳。容易便开三百朵，此心应不畏秋霜。
百草萧条病朔风，双枝成染魏家红。直疑天与凌霜色，不假东皇运化工。
一朵鞓红折寺园，忽惊寒律动春暄。非关花好难栽接，自是天时变木根。
井底微阳回未回，萧萧寒雨湿枯荄。何人更似苏夫子，不是花时肯独来。
东君意浅著寒梅，十朵深红未暇裁。安得道人殷七七，不论时节遣花开。
过眼荣枯电与风，久长那得似花红。上人宴座观空阁，观色观空色即空。
芙蓉落尽荷叶黄，西风测测梧桐凉。岁登讼息休吏早，林间独坐歌还乡。
幸有新醪对新菊，莫叹樽前光景促。请公更唱自为词，缓奏金丝续银烛。
残红著树春无几，怅望君家绿玉杯。美酒应容步兵醉，后堂先约戴崇开。
曾为祝史趋真馆，屈指于今二十年。琪树瑶林成想像，直疑当日梦游仙。
新雨稍添清禁润，斜阳初下直庐明。方惭饱食无裨补，更作长廊百步行。
京洛风尘久客情，暂由归路眼中明。最怜杨柳青青色，徐策征骖唱渭城。
骆驼岗上沙如浪，马足东来困涉登。却羡长陂春水满，清晨渔子下寒罾。
种柏东城次第高，便惊苍翠映霞朝。有心解报公封植，不学群芳艳易凋。
荷香时傍清樽落，菱蔓遥迎画舸开。行到南亭莫回首，绿杨阴外即风埃。
春风摇动叶阴低，上下林间弄暖晖。似惜清音知者少，孤吟不尽又惊飞。
鸣声清滑簧温暖，毛羽鲜明金莹磨。剩拟墙边栽绿柳，好来相伴日吟哦。
幽居直欲学忘言，忍对贤豪遂默然。谈到精微夜寥阒，秋风时下竹窗前。
霜风吹林叶乱坠，波下叠叠如铺茵。渔人不用更安掺，直可凿水收紫鳞。
断桥孤屿寒光外，短楫轻舟夕照中。未必江湖能胜此，野棠梨叶赤如枫。
秋花含练犹强发，映水依林黄复丹。已觉微阳在波底，浴凫沈鹭不知寒。
曾访禅林翠霭间，再游时序已循环。自怜不是风尘客，独喜年年来看山。
年年驿使走红尘，贡入骊宫色尚新。妃子园名犹未改，一笼丹实寄闲人。
一编高唱暑中开，习习清风匝地来。金作瓶盘珠就贯，知君亲到宝山回。
春风北苑露芽繁，购得封题第一番。真际云门吾不问，一提瓶起万魔奔。
陟径幽园独杖藜，幽襟默与好风期。欲知何处思君切，正对红团野杏时。
细蓓繁英次第开，攀条尽日未能回。不如醉卧春风底，时使清香拂面来。
水边看得霜粳熟，月下春来玉粒寒。不待鲁公亲折简，直忧颜子屡空箪。
食新味美欣秋稔，求旧情深见岁寒。若共朱门论德义，万锺争及一瓢箪。
十年长望洛川云，目极空思胜事繁。今日良游知我有，彭婆北下见龙门。
开邦勋业高无让，启第规模壮绝邻。兴废感怀悲咤久，柳梢花叶自青春。
婆娑桂树垂丹艳，落落松枝偃翠英。访古赏春俱有得，不劳勤远事幽寻。
杨花点径残春后，草气薰池过雨初。行到松洲有遗兴，水声东下竹间渠。
翘材曾验太常车，壁上新留醉墨斜。一览雕章私自喜，远来犹得及残花。
君逢烟叶才抽日，我值风葩欲谢辰。称意人生无十九，要须烂醉洛阳春。
分从柳外扬鞭去，同作花前载酒行。题得新诗无处寄，杂英飞絮满春城。
洗马涧边芳树密，阑干仍在碧流西。香檀乱拍朱弦急，应有游人醉欲迷。
上东门外春三月，桑叶阴阴覆菜花。密竹乱流行迳绝，桔槔鸣处是人家。
无数长条乱晓风，谁将紫锦覆春丛。残英点落青苔面，独倚朱栏细雨中。
樱桃园裹鸣禽乱，獬豸池边积草多。七十年前繁盛地，曲溪深隧见张罗。
叶裁青玉层层合，花结丹砂小小垂。不惜淹留赏残艳，抽毫愧乏楚人词。
繁根傍水生先合，翠色通门望更深。待得墙东春笋长，好来乘暑坐清阴。
叶翻清吹恐飞去，影照澄波欲下来。花有鹤翎惭近俗，松为麈尾可同时。
苍鳞上竦孤生干，翠鬣横抽欲偃枝。惟有公来赏修直，洛城人重看花时。
天意再三珍野艳，花中最后吐奇香。狂风莫埽残英尽，留与佳人贮绛囊。
飘花拂柳巧萦回，回处朱阑压岸苔。安得扁舟系林下，共看清月入波来。
怒水远从轮下散，平桥斜度竹间来。林深不识游人到，无限惊禽去却回。
行遍洛川南北岸，自怜探赏颇穷幽。不知物外清闲境，只在韩王水硙头。
樱连翠叶方离树，酒泻银壶欲照人。不是谢公丘壑趣，岂容清醉倒冠巾。
祓除名利开清论，柬汰文章到古风。日暮园林洒微雨，一樽犹对菊花丛。
溪面惊禽鸣复翔，薜梢藤蔓罥衣裳。无端修竹行不尽，何处野花时自香。
修篁蔽日森苍壁，远麦迎风乱翠波。安得嵩云洒飞雨，更将清思助吟哦。
水杨柳絮风中乱，野蔷薇花波上明。春芳零落不照眼，对此聊复开予情。
圆荷帖帖野池平，时有龟鱼傍岸行。春事寂寥初暑动，坐听流水竹间声。
野鹤飞来水树春，丹砂作顶羽如银。似矜毛彩非凡偶，欲下清波犹顾人。
风中林叶欣欣动，竹外波光剡剡来。日晚清樽催客醉，夜深红烛待船回。
府东朱户昔常开，日日从公选胜来。游履吟毫成故事，断松飞溜有余哀。
李家池上朱樱熟，赵令林中锦箨春。更欲题诗论旧赏，自惭非是绝弦人。
曾陪樽酒咏芳丛，今日迟留意不同。红萼似知人惨淡，乱随清泪落春风。
弱枝秾艳逐归轮，装出雕盘露色新。满酌酒卮聊自庆，一年齐见两邦春。
淡水疏峰举目间，独怜平远思多闲。烦君莫使埃尘污，绝笔如今不易攀。
暖风和日著人来，细柳高榆抱迳回。我为伤春足悲恨，不禁驱马上愁台。
大梁从古名都会，宫阙当年亦壮哉。人事无端几兴废，春风依旧入城来。
由来为国必贤才，偃息端能弭祸灾。千古风流谁嗣者，顾瞻遗庙独徘徊。
平桥背郭红尘断，净宇临溪绿树深。何日君闲同命驾，凉风吹袖听鶑吟。
久游京洛化尘衣，闻说林泉便解颐。能使波光入轩槛，为君携酒复题诗。
细雨疏烟冒广池，危亭晨坐冷侵衣。秋风不作羁人便，波面萧萧柳叶飞。
蜻蜓漆墨蝶金黄，上下波间有底忙。不及柳阴双白鹭，终朝伴我立溪傍。
露蓼风蒲匝四阿，欠盘无数覆清波。丁宁舟子徐移棹，枉碎池中绿锦窠。
池边衰草化秋根，萤火多于五月蚊。看久惊风忽飘散，树头金烬落纷纷。
日日池头望绿波，秋声萧瑟欲翻荷。已惊寒露朝来重，零落红蕖水面多。
世事纷纷无已日，人生鼎鼎欲何如。不嫌官冷时相过，幸有明窗满架书。
日晏金华劝讲回，幅巾藜杖小园来。知公洒落遗尘事，旋𣃁寒梅趁雪栽。
才看如粟吐花床，已想江南万里香。小缀柔枝得残雪，密催繁艳喜晴阳。
寒芳准拟临风折，佳句安排对酒论。知想钱塘林处士，暗香浮动月黄昏。
劲雪严风不易摧，琼苞犹冠百花开。洛阳去此无多地，不似迢迢驿使来。
玉斝久期繁艳至，筠笼先漏暗香来。歌童知我怜芳意，不向尊前唱落梅。
朱萼琼华次第开，烦君自折向春台。遥知玉季承欢䜩，唱尽新词釂巨杯。
清醉由来未惬心，更携残酒傍花阴。共思潇洒江夫子，独拥枯桐事苦吟。
电激波旋春已空，此间尊酒几时同。欲知对酒思君处，零落残花满架风。
醉插花枝薄暮归，不知风雨过长堤。夫君信是高阳客，还有新诗马上题。
去年连骑出天波，共爱晴旸景气和。又喜游从经岁月，西城宫树绿嵯峨。
晴日渐消宫瓦雪，和风微散御炉烟。千官拜舞皇恩罢，彩胜金幡下九天。
早鶑啼滑知寒薄，午马休迟觉昼长。四海欢康几务暇，箫韶时奉万年觞。
镂成宝字题宫户，剪出名花趁御筵。人世不知春色早，忽惊歌吹下中天。
长乐钟残宝殿开，鸣梢移仗问安来。欲知纯孝通天地，和气氤氲绕御杯。
残冰未放沟声滑，小雨频催柳色新。昼漏渐长无一事，坐披黄老味天真。
金花镂胜随春燕，彩仗萦丝逐土牛。迎得韶华入中禁，和风次第遍神州。
彩仗朝来散玉京，绮窗新网结初晴。静呼宫女教调曲，闲引皇孙看学行。
九奏清新称玉斝，八珍和旨奉兰羞。须知天子娱亲意，不为乘春事燕游。
紫兰红蓼簇春盘，晓逐金壶下太官。朝遍三宫归已晚，日华明丽雪消残。
葭灰已逐阳和动，绣缕初随日景加。欲助君王修俭德，不将宫样织新花。
薄暖正当挑菜日，轻阴渐变养花天。君王勤政稀游幸，院院相过理管弦。
宫娃拂晓已催班，拜谢春幡列御前。不待东风报花信，红酥彩缕斗芳妍。
闻住金山最上方，江云飘槛海风凉。何时乞得东南守，重拂尘衣入道场。
高僧寂寞空尘坐，古寺悲凉足野风。道在岂须烦目击，亭前双柏自葱葱。
平生为爱此香浓，仰面常迎落架风。每至春归有遗恨，典刑犹在酒杯中。
曲肱饮水程夫子，宴坐烧香范使君。顾我未能忘外乐，绿尊红芰对朝曛。
大河雄胜昔常游，拥节题诗为少留。我亦华颠无用者，碧嵩清颍是归头。
落落明珠骇暗投，知君所得在无求。直须言下通非句，识取澄潭皎洁秋。
窃禄偷安到白头，一闻高韵使人羞。如今便欲归休去，已愧迟君八九秋。
势利驱人去若流，君才六十便归休。归时不及家无有，但问松安竹健不。
故人旌旆镇邻城，未奏骊歌已怆情。莫为炎蒸慵命驾，绿荷红芰水风清。
萧条平马逐飞蓬，回首园林平露中。政事文章君得法，如今太守古人风。
开壶绿酒金英满，走笔雕章锦段成。不假陶潜篱下望，更判五斗涤烦酲。
杏梅成实夏阴浓，波面繁花刺眼红。莫为春归减欢兴，共将弦管乐薰风。
纷纷声里满埃尘，一听除书耳目新。清世未能忘薄禄，官曹犹得作闲人。
断瓢疏罟入提携，浊酒徐倾鲙缕肥。雨后碧山来爽气，松间明月尚清辉。
层楼飞观压溪流，缥缈当从海上求。病间体轻尘虑静，好追仙子御风游。
一曲清琴满架书，万锺于我亦分铢。他年欲作林泉计，为问山前有地无。
同牓同僚同里客，斑毛素髪入华筵。三杯耳热歌声发，犹喜欢情似少年。
恍然身世出尘心，香霭祇园地布金。秉烛听歌不知醉，夜深清露满衣襟。
秀眉华髪貌安和，五福于今得最多。诸圣共忘心外境，八仙同入饮中歌。
池面和风丽稍开，翠条芳甲满春台。笙歌竞奏长生曲，兄弟华颠对举杯。
萱甲微抽碧玉簪，已惊花艳动筠篮。便须行乐迎东律，莫为回神滞北庵。
柳阴散释真阳艳，妄虑消除至道冥。浮世短长何足道，须知时节在明星。
白鹤群飞散作阴，方春膏雨一犁深。只知万物含芳润，谁识清通造化心。
凝如宝匣开明镜，散逐金刀落素丝。我为南来多内热，径呼玉筯尽三卮。
万法都来一道场，游行何处不真常。临风不用提玄旨，翠竹森森自短长。
青山隠约林端见，碧水逶迤竹下来。芳草落花无朕迹，与君亲到北园回。
占尽人间丽与华，白头判得醉流霞。谁将法锦翻新样，红绿装成遍地花。
昔年曾到蜀江头，绝艳牵心几十秋。今日栏边见颜色，梦魂不复过西州。
红糁粧条袅袅长，人间不合有天香。千觞未足酬佳丽，回首东风更断肠。
人避寒风与暖曦，年年长此探花期。如今太守尤珍爱，只许官娃带一枝。
斜日低云动水光，偶寻佳处阅群芳。城𬮱不隔和风度，吹过千花百草香。
惊鹭飞鸣避画桡，游人笑语过朱桥。贾家园里花应谢，绿遍墙头野杏梢。
世情未免歌红粉，道韵无妨寄白云。归路看花应更好，林间明月涌金杯。
雪竹风松绝点尘，邪阴消尽火成轮。时人不识先生意，唤作人间无事翁。
浅白轻黄两未分，飞来人世作朝云。天教细雨常遮护，留得清香数日闻。
只将萧洒与温醇，敌尽千花百草春。欲赋清诗写深愿，却疑潜笑白头人。
一水盈盈独立时，六铢衣薄透冰肌。临川已没龙丘远，辜负芳妍乞好祠。
西亭不觉又春风，弱柳微波四面中。更欲烦君亭下看，海棠枝上浅深红。
暖日催花落夕曛，轻雷一夜变重云。安舆少滞无多怪，涩雨悭风自古闻。
宿醉厌厌晓尚曛，卷帘清思满风云。久嫌日暖撩人困，却喜花香带雨闻。
锦官翻样出新机，浅绿深红各自宜。不是东风送香气，幽花落尽有谁知。
小桃零乱逐东风，繁杏枝梢次第红。把酒直须连日看，春光一半已成空。
雪白朱红已万枝，年年长恨失花期。莫嗟飞雨淹游棹，却頼春寒发较迟。
卧病经旬独掩门，名园空想绿阴繁。牡丹时节重来会，尝记公非醉后言。
泥沙洗尽太湖波，状有嵌崆势亦峨。可笑尚平游五岳，不如坐视一拳多。
堂前堂后尽芙蓉，晴日烘开万朵红。不把一樽酬胜赏，忍看憔悴落霜风。
小沾清露细摇风，养得新花次第红。客至莫教樽酒燥，朝吟夕赏未知穷。
少年尝记作西游，尤蕊奇葩夹道秋。今日家园开烂熳，怳疑身在蜀江头。
不辞晨起立秋风，为爱浓芳露满丛。若比洛阳花盛品，万枝开遍瑞云红。
携觞日日绕珍丛，未必欢情尽醉中。却怕后时无意思，杀风景似范家翁。
繁英浮动满烟叶，爱重不减双南金。陶公此兴亦不浅，聊赠翠茁酬高吟。
禅老心真异众心，不缘歌舞费黄金。春芳落尽慵开眼，豫乞寒花伴苦吟。
一微尘上百门成，空里花飞谷里鸣。海印元来君自有，聊将黄叶止啼声。
赤白崔嵬晚照间，投闲时复一跻攀。时平守望皆无用，添得清秋数点山。
蛩响渐依阶砌下，萤光乱出草莱间。炎蒸散尽人轻健，从此篮舆数往还。
绿水逶迤城两面，清风摇动稻千畦。独乘幽兴携樽酒，小艇归时月已低。
百尺竿头进步人，随缘偶物莫非真。君看日用如何讨，即此空身是法身。
长条无风亦自动，繁艳著雨更相宜。少陵不奈被花恼，终日颠狂觅酒卮。
濯锦江头千万枝，当年未解惜芳菲。今朝得向君家见，不怕春寒雨湿衣。
揉絮琼飞晓尚飘，平吞六合蔽层霄。从来不打禾山鼓，且向樽前看绿腰。
横笛能为水龙响，清歌不放彩云飞。知君未尽杯中兴，故折红芳赠醉归。
甘滋不假蜂房取，美种疑随鹤驭来。方朔偷桃徒语尔，安期食枣足珍哉。
曲肱饮水归寒士，服气休粮号道人。顾我非寒亦非道，好来相伴祭身神。
藤枝既老解纵横，禅老因何解道情。识取个中无把捉，眼前瓦砾是瑶琼。
一颗圆明不欠亏，胡来胡现大钧知。如今象罔浑无用，榜样从教作世师。
泛尽溪流数曲清，竹阴开处见新亭。山翁不会题牌意，犹守枯枝看道经。
竹色隠波流不去，莲香浮坐断还闻。诛茅结宇才方丈，占尽清风与白云。
细雪繁飘远近来，三冬佳气一朝回。莫嫌天上琼花晚，元待人间粉艳开。
细逐流风遍大田，皑然一色绝中边。空生惯识岩中镜，何似天花乱坠年。
久旱终能不失时，田家喜气吐虹霓。庞公昔日曾垂语，资福今朝更指迷。
空生去后花飞绝，庞老行时雪落频。有句无言空不会，夜寒红燄一炉香。
闻君鼎足话无生，说尽无生及有生。几日西郊回杖锡，小窗同听竹风声。
两膝双盘一足垂，历然宾主席间仪。惟应露柱方能识，只恐仙陀也不知。
阳景朝来释冻凘，水边林下好追随。灵山一会何曾散，莫学时人语别离。
才高文赡富诗名，感物伤时动有情。不识无生真自体，一尘才遣一尘生。
直道危言自古难，忠贤常困佞邪安。兴王赏谏非无法，却为贪令自择官。
仲尼饥饿颜回夭，此意谁能问大钧。何事香山白居士，每嗟衰老亦言贫。
层层玉叶黄金蕊，漏泄天香与世人。闲寂未须嗟失地，年年长冠百花春。
擢玉自成超俗格，施朱不学入时粧。莫将罗幕轻遮护，从放樽前自在香。
诚己从来不问天，肯将衰白慕华轩。调羹岂是山翁事，只合看花对酒樽。
冰散玉珂微弄暖，梅含金粉巧矜新。道人不管年光逝，贪作诗章等待人。
花边鹭立红云里，林下人行翠幄中。炎暑吾今知所避，全家移入广寒宫。
败荷衰折水西流，极目清光好放舟。幸有主人频卜昼，肯同俗子更悲秋。
画舫新成水拍堤，悲丝急管韵参差。吟风啸月年年事，未省曾经兴尽时。
庵前谁为子磨塼，休把真心作静看。了得诸尘非异物，披毛带角也何难。
酒熟梅香腊后天，春鶑巧啭忽当筵。共嗤白傅辛勤甚，万唤千呼始上船。
遇酒逢春触处春，白头相视若天伦。须知丞相官仪重，不及琳宫自在人。
朱弦四十昔尝闻，艺不论多贵绝伦。少损新声放平淡，免教醉杀白头人。
教得新声十二弦，每逢嘉客便开筵。春湖水绿花争发，好引红粧上画船。
画船西去水成乡，玉管朱弦出上方。衰病不须多酌我，次公非酒亦能狂。
谢公故事常携妓，白傅高年自唱歌。更假红粧知有意，欲添尊酒十分多。
远泛每思随雁鹜，深居半是避杯觥。官闲日永无余事，卧听朱弦教曲成。
空门欲问君何得，灭色终非我所能。岑寂欢狂均有待，无相与处是良朋。
颍水箕山一老生，漠然心境两俱平。倘来物外皆如寄，腰底悬金壁挂缨。
一榻高眠只自思，累朝荣宦竟何为。颠毛白尽朱颜改，惟有丹心似旧时。
剡竹纫丝匠意深，泠然终日自成音。吾君方急民财阜，好助薰风入舜琴。
汉臣问鹏曾游地，腊祭迎猫始出林。解箨光先凝片玉，含甘珍重等兼金。
闲窗日射寒松影，枕上风传过雁声。梦境觉来无一际，不劳唇齿话无生。
四风标韵出风尘，高下虽殊一色均。为我终朝谈实相，参差庭柏敞精神。
剡竹纫丝杂短长，谁教曲折号宫商。自从眠处知消息，终日笙歌是道场。
饭后西堂百步行，困来合眼是无营。从生至老非他物，道著如今已是情。
火衰水劣病余身，未散虚空一聚尘。更欲强招年少客，折花同赏梦中春。
道得都来是八成，圣无功用已非灵。凭君谛视丹霞路，依旧云山点点青。
鹤使晓来华表上，分明说得帝都春。门开阊阖星河在，榜注神仙姓字新。
过尽金汤知帝策，见求貂虎识军仪。男儿本有四方志，祗在蓬瀛自不知。
翠岩仙洞白云深，蹑石扪萝一访寻。真驭不逢山色映，涧风吹袂冷森森。
胡雏铁骑正纵横，环上罗衣血染腥。蜀道归来应悔祸，香囊特地泣娉婷。
吾家居处本关西，旧记遗踪事不迷。屡过华清无一字，恐人笑我不留题。
岸上相将叠鼓催，青翰齐上碧波开。䴔䴖属鳿不惊起，惯见兰桡日日来。
潋滟金波泻碧空，隔霜寒影下征鸿。夜深一笛昭华引，吹满千岩万壑中。
群山暝色烟开后，远水寒光雨过时。今夜何人醉霜月，卧听缑岭玉参差。
涪江东岸有云林，峦岭萦回涧谷深。何事迟留未归去，强颜犹唱草堂吟。
汉中为会失兼程，雨雪曾无一日晴。拗项桥头聊立马，使车应已过褒城。
见说楼台满玉波，中间惟只锁孀娥。可怜八万二千户，每到缺时争奈何。
生平曾不事悠悠，倏忽年华五十秋。宦意文情俱淡泊，可怜浑似李蒙州。
耻将衰晚竞青春，强把圆波拂晓尘。自笑年来须鬓白，王昭不解作官人。
隋氏廷中列百官，几人风节动朝端。越公事势炎如火，独有梁毗会忍寒。
十万余工造羽仪，夹堤浮浪去参差。堂堂送入江都去，浑忘当年揽颈时。
风流从事季长家，绕遍官居种尽花。应为清才无比敌，拟将文彩竞春华。
碾薄䄩圆粉色匀，一枝寒艳恼青春。晓来带雨四厢下，恰似蓬莱见太真。
曾宴琼林烂熳红，宝津楼下看春风。今朝忽向君家见，犹忆当年醉眼中。
几树山樱曲槛前，花开如火叶如烟。待将短句夸形似，已被休文道欲燃。
新自泾州趁雨移，便开繁萼拥芳枝。红霞照地清香起，似到玄都观里时。
簌簌遥空堕碎琼，一街寒色晓风清。题舆想入箫台下，似驾飚轮向玉京。
宝幢珠节共玲珑，九虎严关有路通。遥望玉宸端象简，宛然身在广寒宫。
君无彭泽五十亩，我有谪仙三百杯。闻道山中足春意，满壶聊为拨新醅。
一色阴云蔽晓空，粉英琼屑乱茸茸。不知游骑将何处，已失南城玉柱峰。
云阴低重玉花繁，独拥貂裘对一樽。不语佳宾是何物，古书名画满西轩。
云烟飘泊树微茫，一岸人家带夕阳。欲上高原便回首，可怜风物似吾乡。
去岁相违恨已赊，今年相遇喜无涯。红情绿意知多少，尽入泾川万树花。
柳色绕堤金粉明，湖光浮岸玉烟轻。风柔日薄恰新霁，正好访春来此行。
游骑翩翩从使君，娱宾亭上宴西曛。座中不用频辞酒，明日青春已一分。
满眼垂杨照绿波，就中春意此先多。不将歌管酬佳景，拟奈翠漪堂上何。
豳郊寒重勒春迟，消息如今尚未知。只是垂杨最先得，每朝来觅向东枝。
东风何事力犹微，凛凛边寒犯客衣。旧雪未消新雪下，南园春色几时归。
昼蝇方少夜蚊多，摇脱霜纨奈热何。独向中庭待明月，一身清露泻金波。
去年中伏在南园，同听清泉引绿樽。今日诸君又高会，独嗟移疾卧西轩。
日午终南翠色燃，满襟飞土下秦川。是时独想君高尚，正在山亭弄野泉。
林下翩翩雁影斜，满川红叶映人家。岩头孤寺见横阁，有客独来登暮霞。
鹑觚西北地鳞鳞，此处当年起战尘。见说如今沟垅下，断锋残镞属耕民。
东西车马走秦川，扰扰飞尘混晓烟。我亦中间游宦者，尚惭无语赋归田。
红苞绿叶共低昂，满眼寒波映碧光。应是西风拘管得，是人须与一襟香。
崄势围空断壁圆，四时常见聚云烟。为霖救旱今何在，徒有遗文记昔年。
为爱香苞照地红，倚栏终日对芳丛。夜深忽忆高枝好，把酒更来明月中。
晚气阴阴别作寒，夕阳林下动归鞍。忽然人报后山雪，更上上清宫上看。
晚衙初散吏人归，独立南亭著道衣。浅酒小诗聊自乐，此心浑欲外轻肥。
绕树垂萝荫曲堤，暖烟深处乱禽啼。何人来此共携酒，可惜拒霜花一谿。
不得荥阳遂失秦，始知成败尽由人。可怜一掷赢天下，只使黄金四万斤。
已叨名第虽堪放，未到根原岂敢休。文字一床灯一盏，只应前世是深雠。
尽日闲窗生好风，一声初听下高笼。公庭事简人皆散，如在千岩万壑中。
浓染羽毛深画眉，晓来风日正晴时。只应自道新声好，啼遍后园花万枝。
公暇常来此处游，碧波苍𪩘解相留。翩然又向城中去，回顾溪山只自羞。
有客千岩万壑中，绿毛丹脸紫方瞳。不知今夜西楼月，几处飞仙下碧空。
秋风淅淅吹碧虚，白云鳞鳞如卧鱼。共君今夜赏明月，兴来谁欲骑蟾蜍。
七十头陀会语言，舌根流利口阑珊。罗浮居士最难奈，稳把无弦琴与弹。
长柏高柟荫广庭，夜凉人静梦魂清。不知山月几时落，每到晓钟闻雨声。
睡忆建茶斟潋滟，画思兖墨泼淋漓。可怜二物俱无有，记得南堂棋胜时。
醉老名庵晦叔为，庵中长是醉淋漓。扶头未得日过午，门外万端俱不知。
曼倩学精知蜥蜴，公明术妙识蜘蛛。临邛复有庞成叔，万事先将入卦图。
素纨不摇风满襟，露气中夜寒相侵。予怀浩然杳莫寄，伴月直到青天心。
山月满地流金波，寒蜩向秋鸣更多。大都时节使如此，止尔不得将奈何。
陵阳郡事全稀少，懒守长赢半日闲。晚后须来上高阁，就中无厌是云山。
水火相交养大还，已闻神汞满炉干。彘肪谷漆寻常得，敢服灵丹二万丸。
淘漉沟源筑野塘，满坡烟草卧牛羊。今年且喜输官办，豆荚繁多粟穗长。
岭上生来月似磨，岩前断去云如削。遥闻褐吏叩高林，应是雷公催采药。
一生自守至如此，惟道外皆非所亲。顾己通塞尽有命，是身可忍求因人。
可笑庭前小儿女，栽盆贮水种浮萍。不知何处闻人说，一夜一根生七茎。
可笑陵阳太守家，闲无一事只栽花。已开渐落并才发，长作亭中五色霞。
可笑此公何太惑，读书写字到三更。也知学得终无用，自肯辛勤比后生。
可笑生平事迂阔，向人不肯强云云。到头官职难迁转，一似城南萧次君。
可笑为官太徼幸，养愚藏拙在深山。君看处置繁难者，日夜经营心不闲。
可笑儿孙亦满眼，朝朝庭下立参差。谓言饱读诗书去，憔悴如翁亦好为。
可笑山州为刺史，寂寥都不似川城。若无书籍兼图画，便不教人白髪生。
近日簿书全简少，吏人惟趁两衙休。归来便只寻冠屦，遶遍林亭山上头。
春风吹雪满西窗，此夜无人对酒缸。若到杭州见苏子，为言常梦过松江。
古柏苍苍高入云，凌霄万朵拥其身。有如巨君染须髪，新娶杜陵佳丽人。
西湖晴碧晚溶溶，与客常来坐好风。记得有人歌小玉，月明犹在画船中。
岩头漠漠卫卿云，谷口纷纷张楷雾。安得钩梯上石龟，欲看明星洗头处。
石莲峨峨横紫霄，中泻万丈银河水。安得大箭长八尺，欲与天神博于此。
黄崖大洞埋古云，入去所履平如席。其中玉髓尽可餐，只恐归来变为石。
满节甘滋渗齿寒，醍醐谁与酿琅玕。不知佳境何时入，试似前人取倒餐。
高崖古驿荒凉甚，过客何尝住久之。独有门边君写处，每来无不读多时。
幸自文章亦可怜，不消一事已为贤。何如却逐虫儿去，忍耻更来王亮前。
四代司空倚世劳，可嗟不肖事奸豪。妄云名字与谶合，直欲起应当涂高。
僻陋为州耻不才，偃然空见两星回。祇应归举谣言日，三府诸君口尽枚。
奉使道中诗百首，古人遗落尽冥搜。自怜吴蜀佳山水，一夜灯前得遍游。
云阴低重雪花繁，夹道欢谣引使轩。何处邮亭炼佳句，彩毫挥罢索清樽。
高舂铃下索焚香，镂管纹笺发彩章。应在后园凉榭里，玄霜仙帽紫霓裳。
见山楼迥倚晴虚，看展终南百幅图。闻说二林尤胜绝，想公高兴在香炉。
土风豪盛古长安，谁谓元侯卧治难。使客不来公事少，一床蕲簟石林寒。
自笑尘中游宦客，长输林下坐禅僧。水田百亩一区宅，归老城南何日能。
台殿晻暧山嶕峣，云霞鲜明天泬寥。侧身下望厌尘世，安得羽翼凌九霄。
烟峦彩翠霜林红，层楼复阁云雾中。襟怀太爽睡不得，一夜满山铃铎风。
群峰南北争嵯峨，如泻大壑翻众波。爱之欲把入图画，世无好手将奈何。
上方梯磴绕岩头，谁就孤高更起楼。直望汉江三百里，一条如线下洋州。
身著青罗绯衣裙，口诵白羽黑翮文。半空欲下复不下，回首翩然归五云。
故园修竹遶东溪，占水侵沙一万枝。我走宦途休未得，此君应是怪归迟。
夹栏虚栈武兴西，使骑翩翩晚夕驰。想过飞仙须下马，此中佳景入吟诗。
爱君才辩吐如倾，圆直横斜善讲兵。休弄向时闲笔砚，破蛮征虏是功名。
寒影乱翻秦岭月，晚行高处陇山云。回中有客能传雁，异日从公乞一群。
秦岭巉巉列万峰，晚岚浑欲滴晴空。如何学得崔重易，吟啸终南明月中。
墙宇周回院落深，日光风色净阴阴。柔条一似孙荆玉，帖地反腰衔宝簪。
野水冰生薄似绵，短亭梅发大于钱。想君归到江阳日，欲话今时已去年。
裨海之外既尔知，自问何苦安喧卑。胡不往见蒙毂士，看卷龟壳食蛤蜊。
滟滟清波泻石门，茂林高𪩘夹烟昏。何当画舫载明月，共醉江心白玉盆。
我昔初来见尔时，秃稍挛叶病褵褷。遮根护笋今成立，好在清风十万枝。
我实仙陂百世孙，二年生长感君恩。近闻官满将归去，更望临时莫洗园。
向晚欲雪天气阴，木叶乱飞杂归禽。城头徙倚待飘洒，东北万里皆云林。
城头高榭陟嶙峋，坐看江郊洒玉尘。恨不同来对清绝，拟将佳景待何人。
朔风吹雪满横湖，众鸟归栖日欲晡。独坐水轩人不到，满林如挂暝禽图。
玉龙喷雾碧霏霏，钿枕珠衾照百枝。自与侍书人一处，此中全不管岷之。
风外挂帘夸软甚，雨中盘砌奈长何。一般草木缘何事，听唱骊驹尔最多。
绿蛾缘条立春后，金蛹抱花寒食前。行人折罢自欲去，更罥长梢留客鞭。
一白溪山六幅中，其间雪意与云容。君应记得飞仙下，飚驭亭前此数峰。
爽气浮空紫翠浓，隔江无限有奇峰。君如要识营丘画，请看东头第五重。
深碧长条浅紫芽，晓丛无数傲霜华。只应耻在江梅后，未著叶时先放花。
濯石淋沙不自劳，抉光挑屑甚幺么。世间有客能胠箧，比尔元来得校多。
铁山正月雪交加，欲探东风未有涯。才过青泥春便好，水边林下见梅花。
才过嘉陵心自喜，归来一夜写君书。明朝便送曾冰底，定有西行双鲤鱼。
爱此潺湲任溅衣，独寻幽石坐多时。日斜徒御应相笑，底事教公上马迟。
君看筹笔驿江边，翠壁苍崖起昼烟。正是峡中佳绝处，土人休用作畬田。
场屋声名四十年，五车书误一囊钱。老来山驿为监吏，相对春风但惘然。
鬓云双堕给明珠，窄窄罗裙短短襦。闲把花枝起新样，满调金粉画文输。
风吹两岸菰蒲干，日洒一汀凫鹜寒。夜深霜月照湖水，须上此桥凭画栏。
南山北岭远如层，朝云暮雨浓若烝。楼高百尺见万里，更有底事须来登。
竹列苍戟枝干稠，亭开翠幄窗户幽。下分𣺼水入渠口，正坐小榻临清流。
斑斑堕箨开新筠，粉光璀璨香氛氲。我常爱君此默坐，胜见无限寻常人。
㬊山北来耸峨峨，汉水东下流滔滔。开轩直可望百里，最爱此榭凌云高。
凿城为洞深且长，沿壕开径闲复荒。有亭如许入蒙密，谁比次山称漫郎。
云外众峰檐际横，竹间飞泉窗下鸣。欲往二乐即歇此，胸怀已自如冰清。
日高过竹湖水光，风长入座荷花香。交红映绿满渠下，各有意态随低昂。
池通一谷波溶溶，竹合两岸烟蒙蒙。寻幽直去景渐野，宛尔不似在尘中。
隔林滟滟生寒浪，倚汉岧岧数乱峰。记得旧山曾此夕，碧岩千尺坐高松。
望外物容澄似水，坐中秋力凛如刀。此身直愿乘双翼，飞上三峰第一高。
晚日微明弄雨余，竹阴桐影共萧疏。旋移小榻中庭坐，读尽扶桑太帝书。
苍崖棱层草芊绵，巨木半死生枯烟。羸牛日晚已噍草，稚子天寒犹打钱。
许生虽学李营丘，墨路纵横多自出。交柯挥霍裴旻剑，乱蔓淋漓张晓笔。
调御出火起正念，萨埵捧香生信心。二士之意在笔外，彼太古者何情深。
垂杨百尺临池水，风定烟浓盘不起。欲折长条寄远行，想到君边已憔悴。
昔年陪宴上崏台，一听新歌一举杯。此会如今嗟已矣，拟将何调寄余哀。
凌城走马过花村，先玩玉盆到石门。细想张良烧断处，岩前伫立欲销魂。
双旗晓出远游山，遍览幽奇日日闲。幕下渊云陪后乘，马蹄归去月华间。
缭绕澄江面面山，使君来与吏民闲。可堪归骑临晴陌，散尽游人夕照间。
得得朱轮到此山，迟留共爱此幽闲。人生胜事惟行乐，休问黄粱一爨间。
恩深骨髓谓慈亲，义重邱山是故人。归过嵩阳旧游地，□云收得薜萝身。
此心为地把书耕，若问生涯指六经。欲语世人真富贵，胸中珠玉又无形。
绿阴清韵竹萧然，历历当年泣泪痕。千古舜妃湘水底，必应憔悴有惭魂。
林泉生长厌应难，更写方屏几曲间。仕宦东西苦无定，此心长似宿家山。
雪里犹能醉落梅，好营杯具待春来。东风便试新刀尺，万叶千花一手裁。
竹风松月牢于锁，关闭人心物外情。燕雀闻经俱已惯，归来不怕读书声。
长安只说谁花好，君把青芦砌下栽。鸣雁也知人好事，几时衔得入关来。
尺雨乘春慰望深，家家仓廪一年心。伊川父老还知否，此是随车傅说霖。
小园岂是春来晚，四月花飞入酒杯。都为主人尤好事，风光留住不教回。
好花未得千场醉，风雨飘零又一春。自是劳生无暇日，芳菲何处解孤人。
李白桃红气味奢，早须分付醉吟家。春风春雨难期信，便是无言做落花。
信马寻春上古原，天工一幅绣平川。花应笑我将诗句，便当游人费万钱。
四月残红日日稀，平阳园槛正芳菲。春知东馆酣宾客，应是阳和未放归。
城中走马趁残春，诗别余花句句新。何似园家不吟醉，姚黄魏紫属游人。
芳菲已去绝音尘，临水踟蹰景又新。应是溪源来最远，落花流水洞中春。
每看春牓独嗟咨，蹭蹬尘埃已十期。韩老有知应笑我，归时无计只痴儿。
宾吏亲携涧底行，潺湲风递似相迎。只应山鬼知公意，乞雨新添瀑布声。
涧下禽鱼识上台，听泉履迹遍苍苔。岩边不欲踟蹰久，只恐商王梦远来。
怯雨宜晴不识愁，去随青草牧春牛。无人古路歌兼笑，归去山花插满头。
晓牧侵星大暑天，昼寻芳树绿阴眠。惜牛不使冲残日，归带黄昏饮小川。
角穿黄穗手横笳，不省人间有鬓华。落日西风归去路，枯桑黄叶两三家。
枯笛手持无律吕，清风曲调逐时新。数竿冬日浑无价，暖靠牛眠不教人。
山形云染翠屏曲，溪色练铺银汉东。楼台一轴古今本，行者往来图画中。
小槛栽培得此君，绿阴疏韵似相亲。从来风月为三友，吟社新添客一人。
曾经禹贡清泉骨，今是莓苔几世孙。知君突兀满庭下，乞我雨中云数根。
雨洗三齐中伏月，乖龙连夜起云门。溪声斗似银河落，惊断诗书一梦魂。
仁智模来物状亲，登临宜入古图身。惯看韩老诗中景，树色泉声似故人。
人间共赏中秋月，酒社诗家意味长。天上必应霜露早，桂丛凋尽饱青光。
白云无种满地生，有时出山为雨露。老僧惆怅望云归，尽日庵前自来去。
老僧拂榻人不知，独与清风事来去。朝昏宴坐向轩中，此身便是清风主。
老僧坐见万物空，往往终日居此台。破衣兀坐若枯木，山鸟不怕行莓苔。
老僧拂拭待游者，云骨一片莓苔青。尘埃万事心若醉，到此不觉令人醒。
古乐破散郑卫起，走入万物不可名。山中惆怅莫能到，疑是舜时韶一声。
老僧山中嫌月窄，夜夜独上高高台。四边不肯著闲树，故要满坐清光来。
林间旋叠石为路，日日自汲涧底泉。老僧意趣似童子，洗手濯足听潺湲。
功名已写后世耳，身入人间图画看。叹息浮图满天下，犹疑怒髪尚冲冠。
区区霸迹欲知小，试绝大云孤顶看。老僧指我日上处，镜面泻出黄金盘。
小轩移得清风枝，知君公退来忘机。山禽自识主人惯，客到有时惊不飞。
古人欲写得丧形，万事画在方罫内。黑白胜负无已时，目送孤鸿出云外。
亭前流水醒客耳，亭上白云开客颜。老僧有意厚来往，四面更令看好山。
五音入耳大声散，情性破碎不可完。而今虞舜欲仪凤，愿献泉谱为韶源。
峨峨佛屋瘦四海，志士叹息伤容颜。高僧淳拙有深意，独自结茅山水间。
山僧听泉心不足，凿池汲引为蟾泓。自言犹欲洗俗耳，夜静为闻蛙黾声。
阴森老柏少姨庙，炉烟蓬勃疑行云。祭盘狼籍山鸟饱，巫祝生涯来往人。
小轩与竹事还往，庭下寂寂无客尘。开书读对圣贤语，一亩清风为主人。
火云旱风苗欲死，曲木直绠寒泉深。耕夫泪湿原上土，老圃顾盼轻黄金。
倭松名载四海耳，百怪老笔不可传。左妻右儿醉树下，安得白首巢其巅。
一屏一榻无俗尘，左置枯琴右开易。重门不闭谁往还，明月清风是相识。
吴儿心著吴山深，终南满目不自慰。有时蝉蜕书几边，梦到五湖千里外。
清泉数斛关幽事，坐见镜中鱼往来。浮萍蚀尽秋月面，霜为一磨如匣开。
墙根新冽寒泉眼，风廊一股来泠泠。灯花夜半知我喜，恰是旧山穿石声。
笋随人意疏处生，清风如归自来去。虽然不与俗子期，阴过邻家亦销暑。
床前一尺二尺泉，床后三枝五枝树。眠闲图似在家山，梦魂不使东南去。
山阿有人著薜荔，廷下缚虎眠莓苔。手磨心语知许事，曾见汉唐池馆来。
山嵬水怪着薜荔，天禄辟邪眠莓苔。钩帘坐对心语口，曾见汉唐池馆来。
邻家争插红紫归，诗人独行嗅芳草。丛边幽蠹更不凡，蝴蝶纷纷逐花老。
秋成想见香租入，菊露枫胶蜜几脾。日日山僮扫红叶，蜂衙知是主人归。
有底春风能好事，解将刀尺翦青天。知君新得草书法，旋卷碧云供小牋。
尘埃典却林泉闲，家梦夜夜归云端。知君弄笔欺造化，乞我几株松石看。
枯林寒草墓丘墟，等是当年一丈夫。地下若知应笑死，衣冠今日有屠沽。
洞远人言接沧海，洞幽晴始见莓苔。天下颙颙望霖雨，岂知云入此中来。
野草山花夹乱流，桥边旌旆影悠悠。即应要地无人见，可忍开时不出游。
山亭尝自绝浮埃，山路辉光五马来。春满人间不知主，谁言𬬻冶此中开。
琅琊石泉清照人，里无泥沙表无尘。风翻日炙夏潦尽，古练一匹常奫沦。
石屏不见刀斧痕，石下初谁得行径。千骑来时停管弦，月明更觉山中静。
七言老意苍松蟠，百金古字青霞镌。儒林孟子先生是，墨者夷之后代传。
来时秋不见桃花，空树寒泉泻石涯。争得时人见鸾凤，不教身去忆烟霞。
树杪苍崖路屈盘，半崖亭榭午犹寒。平时举眼看山处，到此凭栏直下看。
碑文老势信可爱，碑意少缺谁能镌。已推心胆破奸宄，安用笔墨传神仙。
神仙恍惚不可明，空有池莲变红碧。清香冷落秋风前，似被麻姑妒颜色。
行尽坛前石崖路，忽见一曲清泠泉。酒行到我不辞醉，安用了了分愚贤。
古杉苍苍横斗文，其干十围阴蔽野。应到夜深山月来，林色天光迷上下。
飞泉一支天上来，寒影沉沉泻龙穴。山灵欲以怪动人，山路先冬积霜雪。
至音淡薄谁曾赏，古意飘零自可怜。不似秦筝能合意，满堂倾耳十三弦。
称吴称魏已纷纷，渭水西边独汉臣。平日将军不三顾，寻常田里带经人。
花开日日去看花，迟日犹嫌影易斜。莫问会稽山外事，但将歌管醉流霞。
花开日日插花归，酒盏歌喉处处随。不是心闲无此乐，莫教门外俗人知。
年年谷雨愁春晚，况是江湖两鬓华。欲载一樽乘兴去，不知何处有残花。
连章天上乞身闲，笑入吴船拥节还。一夜风雷驱旱魃，始知霖雨出人间。
旌旗东下路尘开，六月风云席上回。正恐一方人暍死，直将霖雨过江来。
浣沙亭北小山梅，兰渚移来手自栽。今日旧林冰雪地，泠香幽艳向谁开。
市井萧条烟火微，两衙散后雪深时。若无一曲传金盏，争奈衰翁两鬓丝。
雁翅横连杜若洲，碧阑干影在中流。蓬莱日日游人到，谁道仙风解引舟。
烟波与客同樽酒，风月全家上采舟。莫问台前花远近，试看何似武陵游。
园林初日静无风，霿凇花开处处同。记得集英深殿里，舞人齐插玉笼𩭤。
雪消山水见精神，满眼东风送早春。明日杏园应烂熳，便须期约看花人。
土膏初动麦苗青，饱食城头信意行。便起高亭临北渚，欲乘长日劝春耕。
乱条犹未变初黄，倚得东风势便狂。解把飞花蒙日月，不知天地有清霜。
画桥南北水西东，高下花枝绿间红。𣨼得春风人尽醉，独醒谁似白头翁。
候月已知星好雨，卜年方喜梦维鱼。从今拨置庭中事，最喜西轩睡枕书。
荷芰东西鱼映叶，樵舟朝暮客乘风。清泉雨后分毛发，何必南湖是镜中。
黄蜀葵开收宿雨，紫桑椹熟啭新禽。看花弄水非无事，犹胜纷纷别用心。
丹杏一番收美实，绿荷无数放新花。西湖雨后清心目，坐到城头泊暝鸦。
去年六月焦原雨，入得东州第一朝。今日看云旧时节，又来农畔听萧萧。
云中一点鲍山青，东望能令两眼明。若道人心是矛戟，山前那得叔牙城。
三杰同归汉道兴，拔山余力尔徒矜。泫然垓下真儿女，不悟当从一范增。
云帆十幅顺风行，卧听随船白浪声。好在西湖波上月，酒醒还到纸窗明。
画船终日扒沙行，已去齐州一月程。千里相随是明月，水西亭上一般明。
文犀剡剡穿林笋，翠靥田田出水荷。正是西亭销暑日，却将离恨寄烟波。
将家须向习池游，难放西湖十顷秋。从此七桥风与月，梦魂长到木兰舟。
荷气夜凉生枕席，水声秋醉入帘帏。一帆千里空回首，寂寞船窗祇自知。
西湖一曲舞霓裳，劝客花前白玉觞。谁对七桥今夜月，有情千里不相忘。
一川风月高邮夜，玉麈清谈画鹢舟。未把迂疏笑山简，更须同上习池游。
偏得朝阳借力催，千金一胯过溪来。曾坑贡后春犹早，海上先尝第一杯。
杂花飞尽绿阴成，处处黄鹂百啭声。随分笙歌与樽酒，且偷闲日试闲行。
乱山深处转山多，此地栖身奈远何。莫问吾亲在何处，举头东岸是新罗。
自知孤宦无材术，谁道京师有政声。默坐海边何计是，白头亲在凤凰城。
种处地灵偏得日，摘时春早未闻雷。京师万里争先到，应得慈亲手自开。
采摘东溪最上春，壑源诸叶品尤新。龙团贡罢争先得，肯寄天涯主诺人。
麦粒收来品绝伦，葵花制出样争新。一杯永日醒双眼，草木英华信有神。
葛叶催耕二月时，斜桥曲岸马行迟。家家卖酒清明近，红白花开一两枝。
龙焙尝茶第一人，最怜溪岸两旗新。肯分方胯醒衰思，应恐慵眠过一春。
贡时天上双龙去，斗处人间一水争。分得余甘慰憔悴，碾尝终夜骨毛清。
雨过横塘水满堤，乱山高下路东西。一番桃李花开尽，惟有青青草色齐。
水满横塘雨过时，一番红影杂花飞。送春无限情惆怅，身在天涯未得归。
一麾飘泊在天涯，寒食园林不见花。唯有市亭酤酒客，俚歌声到日西斜。
红纱笼烛照斜桥，复观翚飞入斗杓。人在画船犹未睡，满堤明月一溪潮。
海天重叠四山云，半出星辰亦半昏。上得篮轝是中夜，两街灯照九重门。
海浪如云去却回，北风吹起数声雷。朱楼四面钩疏箔，卧看千山急雨来。
剖见隋珠醉眼开，丹砂缘手落尘埃。谁能有力如黄犊，摘尽繁星始下来。
玉润冰清不受尘，仙衣裁剪绛纱新。千门万户谁曾得，只有昭阳第一人。
绛縠囊收白露团，未曾封植向长安。昭阳殿里才闻得，已道佳人不奈寒。
金钗双捧玉纤纤，星宿光芒动宝奁。解笑诗人夸博物，祇知红颗味酸甜。
终日思归今日归，著鞭鞭马尚嫌迟。曲台殿里官虽冷，须胜天涯海角时。
拜捧恩书喜满颜，马蹄遥望斗杓还。从今步步行平地，出得千山与万山。
江海多年似转蓬，白头归拜未央宫。堵墙学士惊相问，何处尘埃瘦老翁。
𬘘鼓留公岂是催，湖山得意且徘徊。更应准拟须乘兴，范蠡扁舟去却来。
梨枣累累正熟时，粟田鹑兔亦争肥。园亭尽日追寻遍，只欠厌厌醉始归。
汴水溶溶带雨流，黄花艳艳亦迎秋。看花引水园林主，应笑行人易白头。
秫地成来多酿酒，杏林熟后亦留钱。不须置驿迎宾客，直到门前系画船。
昔人春尽强登山，只肯逢僧半日闲。何似一尊乘兴去，醉中骑马月中还。
不复论心与少年，世间情伪久茫然。朱门如市方招客，独守残经自可怜。
杜鹃花上杜鹃啼，自有归心似见机。人各有求难意合，何须勤苦劝人归。
行歌红粉满城欢，犹作常时五马看。忽忆使君身是客，一时挥泪逐金鞍。
淮南蒙召鬓毛斑，乞得东秦慰病颜。晓整轻鞍汶阳北，却冲微雨看青山。
折得前村雪里枝，殷勤来聘老夫诗。请公静看横斜影，便是当年一字师。
玉虬垂处雪花翻，四季雷声六月寒。凭槛未穷千丈势，请从岩下举头看。
一见云山病眼清，野僧勤动水边迎。苍松翠竹东南道，乱石峰前踏月行。
无限荒山秪一家，竹园蔬圃寄生涯。老翁手种石楠树，三十余年看好花。
空城风雨晦如秋，漠漠长江天际流。故倚高楼望行色，南山不见使人愁。
江外群山如画图，轻烟残雪入荆吴。东风醉问春多少，远郭垂杨十万株。
春塘泉脉活龙鳞，宿雨花枝覆锦茵。薄俗不容白眼客，醉乡自有葛天民。
凄风白露堕清秋，月上江湖开客愁。世事纷纷欲如发，醉醒任意判悠悠。
绝壑参差半倚天，据鞍环顾一凄然。乱山不复知南北，惟记长安白日边。
千山雪遶帐庐寒，一半冰消塞井干。忆卧衡门甘泌水，可怜孤枕未曾安。
盘峰回栈几千层，径欲凌云揽玉绳。浪得虚名夸鄙俗，古来天险绝阶升。
波光柳色交相乱，野客沙禽特共闲。未醉那宜径归去，夕阳犹在杏花山。
轻车重马自相腾，横度长河百丈冰。贝阙珠宫应浪语，黄沙际海谷为陵。
云消归路暖无尘，试学章台走马身。塞柳关榆莫相恼，小园桃李解迎人。
城下清淮百丈深，楼前明月冷镕金。何似关山望处景，因人寄示陇头吟。
清秋千里梦相思，颍水沧浪各一涯。洗耳君方避尧舜，濯缨吾请学鸱夷。
跋马望君秋暮时，君来何后菊花期。斋中故有金铃酒，犹可篱边倒接䍠。
江上苍山百里国，鉴中明府校书郎。腊梅冬笋知时节，驿骑回时早寄将。
落日浓霞辉碧潭，淮南风物似江南。榜船载酒随凫雁，物色诗怀著意探。
西风满眼荻飞花，楚泽秋光一半差。庖鼈好期张仲友，卷帆应带海山槎。
举世几人歌渭城，流传江浦是新声。柳色青青人送别，可怜今古不胜情。
昆阆乘沙不可攀，蓬莱涉海去无还。宁知胜绝神仙境，近在青林绀宇间。
滔滔江湖万千顷，何为飞来入轩屏。大涝不增旱不减，静听无声视无影。
六月炎蒸百虑烦，举目一见心暂闲。市人悠悠那得识，此意高山流水间。
欲暖水流初泛泛，半闲人意正悠悠。清觞自可轻捐日，高管无端吹暮愁。
澹烟苍翠笼高树，密竹交加隐曲堤。水调向终人欲醉，夕阳稍近戍楼西。
潜鳞畏乐勿复跃，舒鴈避船争乱飞。乘兴正须勤一到，会令鱼鸟见忘机。
主人宿望功名际，下客素心江海中。舟楫由来归傅说，沧浪元自属渔翁。
三百年中天下工，密移山水入号钟。世间会有孙枝在，自是知音不可逢。
雨过行寻旧履綦，江南山色远相随。池塘芳草新无限，还引新诗入梦思。
春寒天气似江南，闲倚高楼酒半酣。尽借前山作屏障，更烦佳雪洗烟岚。
莫倚春风烂漫游，姑苏台上特多愁。倾城人逐鸱夷去，惟有空江日夜流。
高轩送目万重山，不尽东西千里间。长啸何由生羽翼，径排云雾看人寰。
红妆翠盖出汚涂，水面风吹醉欲扶。自是凌波有仙种，文君莫讶茂陵姝。
渐点青钱浮水面，犹将素节混泥沙。送君百顷风潭上，莫笑元非十丈花。
雪消冰解漏青春，醉眼惊看物物新。已识年华似飞鸟，直将身世委天均。
雪霁江城气色春，果园巷口静无尘。林间水上俱通马，径入谁能问主人。
洛城春酒碧霞光，东阁遥分东观郎。陈侠应嗤伯松拙，魏侯元惜次公狂。
众人皆醉屈原醒，天禄寥寥白发生。束缊君当游相国，那能我自胜公荣。
旌旗千里自天来，投策黄河饮马回。圣主醳兵方外服，东巡日观望蓬莱。
原庙衣冠渭北游，侍臣世世祀春秋。敌马何由向南牧，万神相与卫轩丘。
天下安危寄老臣，幄中谈笑静胡尘。丹青未备云台像，笳管犹悲道路人。
雨映寒空半有无，重楼闲上倚城隅。浅深山色高低树，一片江南水墨图。
日午风高新雨晴，残花飞絮两轻轻。垂鞭缓辔饶闲望，时复林间布谷鸣。
檐下渠泉朝暮声，楼头山色四时青。此中故有无穷意，正要悠悠醉复醒。
华髪仙翁共奕棋，樵柯烂尽忘归时。洞中日月迟如此，世上荣枯讵得知。
画舫欲随波上下，行人先似水西东。翠萍却是多情物，漂泊不离芳沼中。
习池几度共芳菲，烂醉池头到落晖。临去主人虽不召，山公能不少依依。
平原不尽对群峰，翠壁回环几万重。背日映云何所似，秋江千丈碧芙蓉。
伯劳东去燕西归，可惜春光相见稀。惟有歌声留别恨，画梁三日更尘飞。
平舒道上望诸峰，翠出浮云几万重。过客仍迷五里雾，真人与致二茅龙。
浊河清济坐中分，沙浪澄波两逼真。自画壁来多少日，能知清浊几何人。
西楼独上不能回，遶郭新花正盛开。谁信不曾骑马出，春光自到眼前来。
芙蕖满地水浮空，不意江湖入望中。独把一杯送归客，可怜羁思满秋风。
苍梧南岸碧嵯峨，直上云衢不甚多。天使九峰迷万世，可怜虞舜不悲歌。
海上忘机是白鸥，暂来非为稻梁谋。乘风又作沧浪别，怊怅居人浪得愁。
宫树阴阴翠盖成，熏风尽日语流莺。秪应欲助归田兴，故作林间旧友声。
七泽高秋霜叶红，龙山一望夕阳中。愁来乘兴时时往，楚老相疑是孟公。
水映朱扉树遶城，午天暄煦仆姑鸣。马蹄款魂春泥燕，自爱乘凉半日行。
江头明月琵琶亭，一曲悲歌万古情。欲识当时胁断处，只应江水是遗声。
北阙公卿如堵墙，谁持一语判兴亡。若知京兆人无及，正用春秋侍帝旁。
城头雪色连云色，池面冰光乱日光。泥滑应须劳杖履，幽期恐后野梅芳。
长江激水成飞电，苍石横波起疾雷。自觉心能仗忠信，布帆无恙御风来。
长安道侧风尘里，倾盖相逢许白头。误在卢前已深愧，莫随时态作沈浮。
自无金骨凌风相，心愧仙翁度世方。一听山中白云曲，已如挥手谢华阳。
淮上秋光凝客恨，城头暮色滞斜晖。独醒未必能胜醉，远望山来可当归。
西流不返日滔滔，陇上犹歌七尺刀。恸哭应知贾谊意，世人生死两鸿毛。
西风卷雪白如沙，索漠空林开白花。病僧迎客兴不浅，自启轩窗煎越茶。
相望不容三日行，多岐无奈百长亭。欲知河柳春来绿，正似山松雪后青。
林立众峰俱到天，传闻此地有神仙。名山三在蛮夷国，方土之书犹信然。
小径连村行几曲，垂杨未绿草成蹊。门前野水还如带，恐是仙源使客迷。
阴云著地无精光，细雨翳日看微茫。千里江山在何处，心怜社燕冲风翔。
而今四海虽休兵，犹有防秋在戌城。征妇裁衣欲寄远，时将蚁子侯阴晴。
春草更绿春林衰，长安游客未成衣。凄凄计欲变寒色，一夜无语看灯辉。
欲埽鹏翅还北溟，欲引羲辔来东瀛。从兹阴翳永绝灭，康衢不使泥涂生。
春草绵绵不可名，水边原上乱抽荣。似嫌车马繁华处，才入城门不见生。
忆醉离亭舞翠娥，举觞同听渭城歌。故人却出阳关见，愁问行云奈若何。
蟠桃浪占三千岁，琪树虚传十二城。争似此花常在眼，风吹日炙四时荣。
束马悬车北度燕，乱山重复水潺湲。本羞管仲令君霸，无用俞儿走马前。
阿阁三阶敌井干，宫墙十仞逼云端。故留残雪侵春事，欲伴孤篁老岁寒。
重叠空阶委玉尘，萧疏碧筿束浮筠。地寒自称孤高节，不共阳林竞早春。
原庙衣冠月出游，侍祠义比汉诸侯。应有海神朝绛阙，勿惊飞雪满昆丘。
长安积雪深三尺，穷巷相看共一樽。物色岁华还仿佛，异方回首重消魂。
微风送雨江南去，凉月衔云海上来。暑气顿除秋暗入，忽疑浮汉弄昭回。
兔园风物共追游，直自霜秋到麦秋。何故临岐犹有恨，未曾携手上商丘。
朝阳破雾水浮空，极目江湖一望中。三十六陂冰雪解，鱼龙鳞鬛动春风。
弱柳低花俱有意，浅沙深竹总无尘。从今不恨交游绝，还倚东风作主人。
力埽墙根通野径，少留林下访初春。魂翻眼眩看梅杏，几处攀条辄误人。
新年已觉有春光，宿雪无多映夕阳。竹箭晴来依旧碧，柳条暖去不胜黄。
台下井泉冰冷滑，城隅川色剑光铓。多惭簿领相寛假，全得南风一日凉。
莫怪黄河来积石，又疑弱水隔昆仑。若嫌古记难全信，他日君归与细言。
未甘海上乘桴去，犹托隆中竟日眠。努力英雄树功业，鄙夫洗耳太平年。
红旗白羽尚纷纷，渭北洮河十万军。历览山川穷胜负，朝廷肯弃奉春君。
满目烟芜蘸绿漪，江淹遗恨楚江湄。仁人四海皆兄弟，何必东风怅别离。
冥冥浓雪半空黑，烈烈北风吹日回。海水翻从九天落，龙沙却渡五湖来。
烂蒸香荠白鱼肥，碎点青蒿凉饼滑。宿酒初消春睡起，细履幽畦掇芳辣。
共醉江南日落春，悲歌一曲思离人。却寻陈迹愁先乱，况复青青柳色新。
刻成红玉万枝香，排出华灯四照光。闻道阆风有琪树，可能一二敌芬芳。
宫女妆花不必匀，浅红深紫自争新。已能含笑惊愁眼，枉是无言对暮春。
密密芳华乱夕晖，碧油幕下觉春迟。何时谢绝人间事，看尽东风烂漫时。
双树婆娑三百年，江南秀色上参天。不知昔日谁来种，正为道人开法缘。
淮南旧有于遮舞，隋俗今传水调声。白雪阳春长寡和，著书愁绝郢中生。
半夜暖风吹朔雪，东城南陌晓来春。郊光野气望不极，柳意梅香愁向人。
十二楼居五碧城，祠官多识汉名卿。蓬莱仙客飞升早，不向丹台稍刻名。
泛泛扁舟春水平，缘苹白芷欲齐生。王孙自喜山中客，莫唱淮南招隐声。
万竿苍翠隔晴川，寂寞芜城三百年。此地重闻歌吹发，扬州风物故依然。
耆旧漂零汉汝南，长鸣独与古无惭。萧萧风雨思君子，欲倚空窗听尔谈。
年长渐难禁远别，宵长初信有相思。天寒展转不得寐，一夜风吹庭树枝。
玉色天香无与俦，猝风暴雨判多愁。君知大半春将过，初识人间第一流。
嵩少雨晴寒食时，年年驿使按瑶墀。尘埃落莫长安陌，笑倚春风不自知。
溪流婉转树蒙茏，复阁虚廊小径通。下马解鞍一长啸，便疑身已出尘中。
三十六陂秋水来，龙蛇奔走起风雷。老僧与置南轩地，会是凭栏心目开。
野客赏春怜物华，不将手觞新开花。且留林下引狂蝶，看舞东风倾绿霞。
独孤刺史提千骑，飞盖驩游向此中。高岸如今已成谷，还如岘首忆羊公。
春来百花次第发，红白无数竞芳菲。解向人间占五色，风流不尽是蔷薇。
绿叶黄花相映深，水边台畔结浮阴。何人解赏倾城态，一笑春风与万金。
已看秀色动高林，会见翛翛满翠岑。不学渭川千亩富，欲闻嶰谷凤凰音。
嫩红轻紫仙姿贵，合是山中寂寞开。九陌风尘肯相顾，可怜空使下山来。
常咏椅桐待高凤，忽经阿阁见孙枝。朝恩未放江湖去，更看亭亭百尺时。
欲种梧桐满碧轩，春风岑寂映琴樽。虽未能令丹凤至，要须长绝众禽喧。
醉中不记别君时，卧载征车南向驰。惊觉尚疑君在侧，满身眀月正相随。
梅靥稀疏无賸白，柳眉繁弱未全青。墙头红杏春多少，醉看愁吟意总醒。
洞庭木落风霜秋，兼葭处处使人愁。可怜一见京尘里，却忆孤槎天际浮。
世上年华似车毂，俗中形态若樊笼。解开绛帐陈红粉，何必通儒独马融。
雨催春意苦无多，柳色花香奈汝何。谁举一樽属明月，小垂手舞缓声歌。
秾李繁桃刮眼眀，东风先入九重城。黄花翠蔓无人顾，浪得迎春世上名。
沈沈华省锁红尘，忽地花枝觉岁新。为问名园最深处，不知迎得几多春。
东郊问俗拥征辕，天与为霖破郁烦。惭愧泰山云触石，误疑刺史雨随轩。
华封耆老望车尘，故以青松祝圣人。云去帝乡桑变海，旧枝重叠长龙鳞。
十月黄河冰未凘，柳条若若草离离。寒蛩逐马声相续，都似江南秋半时。
报政三年愧鲁公，将何归奏未央宫。便廷嘉谷知天意，因得从容贺岁丰。
长日熏风春欲回，啼莺鸣𫛞乱相催。不嫌柳絮都飞尽，惜许酴醾取次开。
白社不知天上乐，残芳可惜逐东风。谁家酴醾花正发，走马平明看醉翁。
粉蕚朱华俱满丛，莺喧蝶舞乱春风。前年手种今年看，自觉淹留已老翁。
弱柳海棠虽晚栽，翠眉红脸已齐开。蜀姬艳色巴姬舞，并送春愁入眼来。
长爱武陵溪上人，种花无数碧溪滨。莫轻野客时情薄，看尽灵桃岁岁春。
行遶新芳不拟回，春光二月已全催。江南寒食饶风雨，未落应须日日来。
忆昔空园今作林，墙头枕上总成阴。废兴人事非天意，时暂纷华亦赏心。
两郎探花如顾山，红紫黄白俱可怜。春风过此即埽地，尔复碌碌慰眼前。
两郎放荡不自羁，春物寂寥宁得知。能读离骚饮美酒，头白江翁殊复奇。
春服始成天气新，沂水风起如鱼鳞。由来舞咏吾与点，童子与公凡几人。
眼昏头白老冯唐，三十余年离举场。春色年年在琼苑，曾经十牓探花郎。
溱洧芍药堂背萱，浓红柔绿相映繁。郑卫之风久寂寞，坐无诗翁谁使言。
酴醾蔷薇香最奇，古人不闻今始知。世间此辈复何限，零落深林方足悲。
牡丹开尽群芳少，红药丹萱亦可怜。眼看春事已如此，有酒不饮讵为贤。
消露浓霞满眼春，攀香弄影地无尘。仙源一入吾将老，不学武陵溪上人。
碧海仙山拂太微，春风蟠木发瑶池。人间日月知多少，坐见高花烂漫时。
小楼西望那人家，出屋香梢几树花。只恐东风能作恶，乱红如雨堕窗纱。
鹏欲图南鱼戴角，风云变化不逾时。谁知遁世聱牙者，翻覆西窗数局棋。
休文零落向千年，一世风流几许传。锦袋牙签二万卷，羡君能似昔人贤。
论从定约欲车回，笑领双鱼手自开。便觉长安近于日，不闻人自日边来。
流水回还萦雉堞，乱山苍翠拥层楼。会将绿蚁捐长日，幸有高风送麦秋。
重峦似欲学层城，上有帝宫人不行。访古寻幽复观化，垂杨生肘未曾惊。
风振苍山海逆流，扁舟未济使人愁。聊把钓竿消永日，溪翁沙鹭共悠悠。
雪霁苍山未有尘，阳崖气色已含春。不关南国年芳早，自有东藩欲贡新。
江涌岷山万里来，地蟠昆岭百寻开。故移蒙顶延年味，共献无穷甘露杯。
腊破春光逼眼来，暄风膏雨杂轻雷。黑貂已敝京尘里，兴发犹堪贳酒杯。
高士何须轻主簿，客星今欲上灵槎。题名趁取台中旧，前后龙头属当家。
叱驭勤王肯暂留，边沙朔雪犯貂裘。飞黄一日须千里，应笑迂儒骑土牛。
寂寞荒居草木深，商歌犹足玩愁霖。仰头笑问丰隆苦，亦未妨人倚柱吟。
纛影咤挲竿影直，雪中霜里伴松筠。可怜憔悴凌云色，还是昂藏独立人。
江南谁折一枝春，玉骨冰肤画不真。撩乱清香随驿使，尘埃满眼正愁人。
碧眼儿童夸绝伦，竞驰犇兔蹙飞尘。俯身捷下重冈去，空听弦歌不见人。
满目苍山宿草衰，雪残深谷正多岐。莫将弓箭穷飞走，笑杀黄须邺下儿。
我持汉节议和亲，北上边关极海滨。宜有鬼神阴受命，劲风来埽幕南尘。
绛阙碧城天与通，世间惟望气浑融。神仙定与尘埃隔，自怪来时亦驭风。
送腊迎年越岭梅，几时随驿过江来。上林桃杏矜颜色，已老东风寂寞开。
三月都城雪卷沙，幽芳偏恨杂群花。九衢何处江南客，一笑相知越女家。
东阡北陌竞春游，弄雪翻云为少留。落去能无怨羌笛，折来端是乱乡愁。
安得繁英种满园，风前月下共方樽。放歌起舞浓阴里，长使清香濯醉魂。
可怜风雨逼流阴，无奈芳菲恼客心。暂引江南春入眼，不辞多掷袖中金。
城头梅树花初发，每到花前忆剡中。白水碧山应不少，与谁携手过春风。
雪霜载涂春欲晞，江流水驻君北归。南方遐夐久共住，可怜不及双凫飞。
草色初新柳带长，宿烟清露湿朝阳。东山云起西山碧，南舍花开北舍香。
曲榭层台花木深，春风千骑盛登临。高山流水非无意，正得君来慰我心。
楼船旗鼓飏春风，曲水浮觞一醉同。穷巷谁怜车马绝，萧条相对两衰翁。
无穷云雾湿梅天，终日昏昏只欲眠。髀肉生圆头髪白，强寻高处望山川。
毛玠素屏非俗物，韩棱宝剑得龙渊。谟明敢与臯陶比，稽古虚参尧舜篇。
秋云欺日不得光，西风送雨寒苍茫。北来鸿雁翅羽湿，那能自致凌天翔。
如闻蛮服愚弄兵，凶酋恃险愁孤城。军书插羽惧不急，安得良术吹天晴。
穷秋未穷草木衰，里人过半单裳衣。谷中吹律不可待，上天爱日何时辉。
我欲乘桴渡南溟，手携水伯趋蓬瀛。秋来雨多蛟蜃喜，满目愁见风涛生。
安得独上昆仑巅，侧身常近清阳边。氛妖堕散昏垫解，使我目朗心萧然。
我似灵鲲初化鹏，径辞北海向南溟。可烦更借扶摇力，已度臯兰望紫庭。
梅花欲落樱桃盛，白雪彤霞各自愁。肠断黄峰与粉蝶，东园来去不知休。
饮马长城行且谣，雕鞍金勒映春朝。潞河正月冰都尽，不惜障泥走度桥。
伙涉矜豪欣据陈，力崇司过督群臣。欲将燕雀轻天下，自使侯王不复亲。
天上仙人月里栽，无端飘逐海风来。可能种作千寻树，岁看高花烂漫开。
白玉五城十二楼，还曾同作采真游。重来无复壶中景，惟见苍林锁碧流。
参差翠嶂坐中分，断续流泉尽日闻。何异高唐与巫峡，梦余真复有朝云。
大梁公子乐邯郸，爱士能从市井间。虽诧平原倾食客，鲁连犹蹈海滨还。
季长诞节薄拘儒，俳笑纷纭绛帐居。为问从来三辅士，几人门下撇衣裙。
天禄先生空白头，时时好事载书游。滑稽不及鸱夷辈，寂寞端成淑德侯。
青苔满地初晴后，绿树无人昼梦余。惟有南风旧相识，偷开门户又翻书。
清门早日映朝端，俊域于今有二难。虹气韫来徒想玉，国香闻处已知兰。
剑池夜久光芒紧，梦草春深景象寛。寄惠新诗仍过此，濡毫容易报琅玕。
渐知春意入城来，向午池冰已半开。和气满天真可望，凭君须上最高台。
熏风四月群芳歇，火玉烧枝拂露华。偶坐清阴人不到，白须道士进流霞。
碧树凋零满眼秋，黄鹂飞去使人愁。翰林仙老斋房客，犹恨人间岁月流。
宿雨初晴晓尚寒，土膏欲动未全干。碧萱红药饶情态，世漏春光已满栏。
尘世纷纷多别离，一攀庭树欲沾衣。不知何故壶中叟，能弃人间不复归。
空山日午东风起，积雪半消岩下池。逐胜不知芳草远，长谣石上失回期。
雪满春城幽兴长，放歌起舞尽君觞。幸怜犀首饮无事，不怪次公醒亦狂。
翠眉红袖拜尊前，撩弄春声入四弦。坐少车公还不乐，为君重奏醉思仙。
蟾蜍滴露侵石垣，松桧吟风如涧泉。夕梦未穷山路远，自疑乘月弄潺湲。
当日龙船校五兵，旋开池沼学昆眀。迩来封禅和平久，旧地分教百姓耕。
垂杨冉冉笼清籞，细草茸茸覆路沙。长闭园门人不入，禁渠流出雨残花。
盘姗不称三公位，掩抑空妨数亩庭。只有老僧偏爱惜，倩人图画作书屏。
早时风景爱东吴，一到京师兴益疏。偶向城南疑泽国，夹川垂柳带僧居。
绿华清盖满方塘，雨洒风吹著处香。浄埽钓矶双树下，醉攲凉枕弄秋光。
楚泽茫茫白芷生，春风红树语流莺。高楼不见千岩路，落日空含万里情。
风卷高花舞成雪，雨湿芳草绿侵云。层轩独立时惆怅，淮北春光过五分。
楚割淮西自不轻，元王宾客亦洪生。重捐醴酒迷高士，末路翻亡五千城。
横刀长揖紫廷中，健者宁须属董公。郿坞然脐直假手，始知天下有英雄。
江水由来一带横，魏文何事畏疑城。不应天意分南北，自是无人敢请缨。
武皇英气古无俦，解道平城遗朕忧。汗血龙媒十八万，单于台下猎清秋。
繁香簇簇三株树，冷艳飘飘六出霙。移植天中来几月，欲看憔悴老江城。
南北旅游三十年，相逢依旧孝亷船。千钟不洎今吾老，羡尔归安二顷田。
海内无双玉蘂花，异时来自八仙家。鲁人得此天中树，乞与春风赏物华。
江都治后徙胶西，衰老诸侯等弃之。为问平津相天下，尚开东阁欲宾谁。
白登计秘自堪羞，相印犹归曲逆侯。安用熊罴三十万，平城遗有子孙忧。
浮云不动月微眀，锦帐香寒梦易惊。犹觉春风花未发，独闻宫漏出重城。
北飞鸿鴈南飞燕，扰扰俱非自在身。莫向孤亭南北望，野花江草最愁人。
羡君归著老莱衣，风雨纷纭欲别时。会是东堂许为友，自怜扶路不胜悲。
人生老去自多忧，索索逢春却似秋。过尽百花初不省，何须风雨更添愁。
隋家昔日歌舞地，荒草满庭烟雾深。犹有老松长百尺，悲风来动海潮音。
云鹏自合纵天池，蒿鷃宁嫌寄一枝。适往蚤闻仙老辨，解嘲聊慰俗人嗤。
玉螭阶侧凤池边，接武严徐愧昔贤。天骥绝尘方万里，知君不顾绕朝鞭。
天后天先隐姓名，曾闻注易动公卿。穷愁不得无编述，惭愧删诗取正声。
鸣鸠唤雨天色变，迟日烘云花意催。一日出游三日醉，自知惭负小桃开。
童稚闻君赋上林，校雠偏愧接华簪。朝廷礼乐推先进，莫叹郎潜佩肘金。
寂寞空堂欲暮时，钟声断续雨千丝。此中会有西来意，正复庭前柏树知。
涛翻鹭羽连天白，山叠屏峰到海青。客路浮生两如寄，万重波里一浮萍。
琼林殿侧玉钩栏，雪覆新花四月闲。密影酡容千客坐，柔条何啻万龙蟠。
明红暗紫竞芬菲，送尽东风不自知。占得余香慰愁眼，百芳无得似荼蘼。
粉刺丛丛斗野芳，春风摇曳不成行。只因爱学宫粧样，分得梅花一半香。
华省当时绿鬓郎，金樽美酒醉红芳。今日对花不成饮，春愁已与草俱长。
龙孙春吐一尺芽，紫锦包玉离泥沙。金刀璀璨截嫩节，铜钱不与大梁赊。
女奴能为马上曲，一弹一弹复一弹。我醉已眠都不醒，半天落月微霜寒。
翠叶金花刮眼明，薄霜浓露倍多情。谁人正苦山中醉，借与繁香醒宿酲。
仙家千载亦何长，人世空惊日月忙。洞里桃花莫相笑，刘郎今是老刘郎。
文章落笔有谁先，坐上诗成海外传。明日帝京应纸贵，开帘却扇有新编。
玳筵银烛彻宵明，白玉佳人唱渭城。更尽一杯须起舞，关河秋月不胜情。
羁旅关东来献书，还曾题柱宿匡庐。自知不及相如健，重到曾无驾驷车。
暂怀印绶过家庭，车马骖驔去路轻。自为彩衣生意气，敢将昼锦比光荣。
四山如画古端州，州在西江欲尽头。谩道江山解留客，老夫归思甚东流。
松菊壶山手自栽，二年羁宦客嵩台。无端却被东风误，又作恩平一梦回。
白露清风催八月，紫兰红叶共凄凉。黄花冷淡无人看，独自倾心向太阳。
屡闻白雪题诗句，饱见黄花泛酒杯。岂是一枝能五色，相随次第雪中开。
翠柏高松雨后新，薄寒初起地无尘。自披鹤氅吟诗句，何必神仙更有人。
邻鸡未动晓骖催，又向灵台饮福杯。自笑治聋知不足，明年强健更重来。
小桃常忆破正红，今日相逢二月中。自是粉闱人未识，莫因花晚笑春风。
粉闱飘雪对清晨，二月桃花始见春。莫向东风恨开晚，凤城犹有未归人。
三月江南花乱开，青溪曲曲水如苔。琴高一去无踪迹，枉是渔人尚见猜。
日下龙楼禁漏疏，朝衣犹自覆熏炉。五房人退文书静，闲看河州瑞麦图。
玉津驰马柳风斜，雨急金鳞走御沙。南亩农民望新霁，不劳云意苦相遮。
紫掖清晨捧号来，门前桃李占先开。满城风雨逢寒食，更听春岩第一雷。
门前车马走尘埃，偶到东园眼暂开。鼇岭凤池人去后，不知载酒又谁来。
闻君筑圃多奇植，红蘂黄花落又开。惟有庭前岁寒竹，时时双凤下飞来。
微生江海一闲身，偶上青云四十春。何日扁舟载风雪，却将簔笠伴渔人。
钟陵从昔号名州，绿发仙郎作郡侯。波送蛟龙归海上，云随旌旆落天头。
淮上惊波欲去难，更逢春雪下云端。思君一夜如千里，手把琼枝不奈寒。
晓入燕山雪满旌，归心常与雁南征。如何万里沙尘外，更在思乡岭上行。
几年文字齿将刓，驷马今游一驻鞍。自笑不如虎贲士，翻令捉臂笑儒冠。
平昔君王事胜游，日斜沧海尚停辀。千金骏骨今谁顾，死驾盐车亦未休。
戴斗疆陲省识华，更凭重阜切天涯。安知玉殿开阊阖，日月星辰在帝家。
来无方马去无轮，天险分明限一津。愿得玉龙横十万，榆关重识故封人。
奉使群材笑拍肩，玉浆春酒已酡然。当时曾舐淮南鼎，亦恐兹山自有仙。
华省当时绿鬓郎，金樽美酒醉红芳。今日对花不成饮，春愁已与草俱长。
初见迎春识春新，欲揷迎春惊春半。朱门深锁不知春，苒苒年光暗中换。
云捧楼台切绛霄，太平天子未央朝。帝家春色年年好，万寿觞前奏九韶。
禁沼冰开跳锦鲤，御林风暖啭黄鹂。金舆未下迎春阁，折遍名花第一枝。
丹门瑞雾紫蒙蒙，日到蓬莱正殿东。只看御炉香欲起，珮环齐响半天中。
春入东郊晓望明，霏霏新两点初成。野农岂解知尧力，唯喜年来垅易耕。
平桥御水破冰痕，忽觉东风徧九门。谁道帝家春不早，椒房昨夜已先温。
迎得韶光入寿杯，披香华殿倚云开。只应王母瑶池宴，又送新春宝胜来。
雪残宫瓦欲生烟，已觉风光变旧年。应自东皇报春后，又扶君德进忠贤。
遥闻碧海有三山，云鎻琼楼日月闲。花下玉颜常不老，也应春色胜人间。
宫树沉沉鎻玉扉，东风犹是度罗帏。此身不及春来燕，又向披香殿里飞。
彩燕迎春入鬓飞，轻寒未放缕金衣。苑中忽报花开早，得从銮舆向晚归。
金缕新幡翠凤翘，侧商催酒转宫腰。玉栏风急花零乱，始觉春寒第一朝。
月残𫛛鹊雪离离，禁里春风自有期。晓忆梅花谁为折，从来不许下瑶墀。
波生碧海露晨曦，争剽菖蒲集御巵。见说太平无沴气，山中丛艾独生迟。
采丝纒糭动嘉辰，浴殿风生画扇轮。拂晓千门放金钥，玉阶还有谢衣人。
沈沈三殿燕华绅，云覆端门瑞气新。昼漏未移天正午，此时兼有日重轮。
御柳重重午影圆，薫风时泛舜琴弦。六宫竞进长生缕，天子垂衣一万年。
禁幕无风日正亭，侍臣初赐玉盘冰。不知翠辇游何处，应在瑶台第一层。
翠华初到玉池游，笑指宫人按櫂讴。湘水英魂在何处，犹教终日竞龙舟。
御池风暖水如鳞，争看兰舟竞渡人。应是君王好忠直，至今犹为吊孤臣。
池边草色迎人绿，庭下榴花照地红。晓献瑶觞千万寿，鸣梢声入宝慈宫。
水风吹殿送微凉，竹叶金盘糭子香。试向跃龙门上望，不教车马胜南阳。
钗头艾虎辟群邪，晓驾鲜云七宝车。宴罢瑶池红日晚，归来零乱满宫花。
浮云仙殿切昭回，甘露通宵滴玉杯。金鎻才开团扇入，圣神天子问安来。
平明三殿进觞初，玉女傍边捧道书。探得长生太清箓，同扶皇历万年余。
几年退乐紫房居，天下犹传还政书。玉案焚香读黄老，人间宫殿午阴初。
侍儿清晓进仙裳，玉筦齐调奉帝觞。应有瑶箱旧时燕，直随歌舞到昭阳。
君王初幸集灵台，碧藕催花海上开。见说一房皆百子，凤衔双蒂几时来。
君王未带赤灵符，亲结双龙献宝珠。更与宫娥花下看，工夫还似外边无。
水晶宫殿晓风微，天女乘云献玉衣。谁把轻绡裁画扇，直疑双凤向人飞。
夕然辟恶仙香度，朝结延年帝缕成。愿上玉宸千万寿，薫风常泛舜弦声。
紫阁曈昽隐晓霞，瑶墀九御荐菖华。何人又进江心鉴，试与君王却众邪。
画栱无尘乳燕飞，薰风时复度罗衣。君王避暑蓬莱殿，向晚笙歌簇辇归。
日长珠箔漏声稀，团扇新裁越女机。进罢采丝三殿晚，万年枝上乱莺飞。
后苑寻青趁午前，归来竞鬭玉栏边。袖中独有香芸草，留与君王辟蠧编。
火云时节促金刀，旋卷珠帘剪绛绡。天上莫将尘世比，房栊都未觉炎歊。
偶从选入侍仙都，歌舞常承玉殿呼。欲谢君恩却无语，心前笑指赤灵符。
一様红裙试舞斜，阶前妒尽石榴花。明朝知是天中节，旋刻菖蒲好辟邪。
花里宫莺晓未啼，千牛仗下报班齐。银袍五百趋龙尾，天子临轩赐御题。
洛阳新进牡丹丛，种在蓬莱第几宫。压晓看花传驾入，露苞方拆御袍红。
一片桃花一片春，夜来风雨落纷纷。多情更逐东流水，还作高唐梦里人。
碧桃花下试枰棋，误算筹先一着低。输却钿钗双翡翠，可胜重劝玉东西。
燕去燕来闲白昼，花开花落送黄昏。年年好景春风妒，梦里铅华湿泪痕。
侍辇归来步玉阶，试穿金缕凤头鞋。阶前摘得宜男草，笑插黄金十二钗。
瑶台夜滴金茎露，水殿凉生玉枕风。卧看星河归阁晚，月斜疏影转梧桐。
帘旌风卷绿波流，绣扇红鸾五彩楼。撮角茶床金钉校，暗花香印锦纹头。
临明一阵梨花雨，梦隔珊瑚斗帐明。后苑乐声催引驾，春衫初试觉身轻。
燕子初来语更新，一声声报内家春。遥闻春苑樱桃熟，先进金盘奉紫宸。
盆山高疉小蓬莱，桧柏屏风凤尾开。绿遶金阶春水阔，新分一派御沟来。
内苑宫人学打球，青丝飞控紫骅骝。朝朝结束防宣唤，一様珍珠络辔头。
夜深独倚栏干角，玉笛横吹弄月明。余响度云无处觅，人间闻得两三声。
新学琵琶曲破成，仙韶第一已知名。朱弦未落黄金拨，玉腕先闻动钏声。
太尉洮岷破敌回，腰垂金带入关来。殿前献寿天颜喜，花覆千官拱御杯。
元夕星灯照露台，六宫歌吹出云来。夜深翠辇归金殿，十里回廊锦帐开。
后苑归来月上初，天歌吹引六鸾舆。春风料峭余寒重，犹索金函览奏书。
金鸡竿下龙旗动，万国华夷拜冕旒。十二门开传诏急，祥云捧日在楼头。
数骑红籹晓猎还，销金罗韈缕金环。佯佯走马穿花过，拂拭雕弓对御弯。
晚来东殿放笙歌，外院池亭得暂过。深炷炉香登月榭，栏干西角拜姮娥。
中宫赐雪玉成峰，滴露堆寒冷照空。三十六琐明月夜，姮娥浑在水晶宫。
两班齐贺玉关清，新奏熙州曲破成。画皷连声催攧遍，内人多半未知名。
内库新函进御茶，龙团春足建溪芽。黄封各各题名姓，赐入东西两府家。
博士当年教玉筝，六宫谁敢鬭新声。如今旧曲无心理，宝柱一行秋雁横。
宫人捧砚临香案，一幅春绡展素霞。玉筯弯环题御篆，风云金殿起龙蛇。
银盆着水洒球塲，马嚼衘声立两行。齐上玉鞍随仗列，粟金腰带小牌方。
三殿飞云禁钥开，风从天上送春来。诸藩玉帛朝元日，齐献南山万寿杯。
黄昏鎻院听宣除，翰长平明趁起居。撰就白麻先进草，金泥降出内中书。
鱼藻宫中淑景长，鸭头新水御池塘。奇花深院门门闭，总被春风漏泄香。
石刻蛟螭扶绣柱，金盘龙凤走雕楹。万年枝上流莺啭，屏掩春山梦不成。
红湿春罗染御袍，透帘三丈日华高。金针玉尺裁缝处，一对盘龙落剪刀。
内家宣赐生辰宴，隔夜诸宫进御花。后殿未闻公主入，东门先报下金车。
端午生衣进御床，赭黄罗帕覆金箱。美人捧入南薫殿，玉腕斜封彩缕长。
选进仙韶第一人，才胜罗绮不胜春。重教按舞桃花下，只踏残红作地裀。
侍女争挥玉弹弓，金丸飞入乱花中。一时惊起流莺散，踏落残英满地红。
七宝栏干白玉除，新开凉殿幸金舆。一沟泛碧流春水，四面琼钩搭绮疏。
山楼彩凤栖寒月，宴殿金麟吐御香。蜀锦地衣呈队舞，教头先出拜君王。
天外明河翻玉浪，楼西凉月涌金盆。香销甲乙床前帐，宫锁玲珑闭殿门。
西风欹叶撼宫梧，早怯秋寒着绣襦。玉宇无人双燕去，一弯新月上金枢。
夜寒金屋篆烟飞，灯烛分明在紫微。漏永禁宫三十六，燕回争踏月轮归。
晓吹翩翩动翠旗，炉烟千疉瑞云飞。何人奏对偏移刻，御史天香隔绣衣。
金井秋啼络纬声，出花宫漏报严更。不知谁是金銮直，玉宇沉沉夜气清。
内庭秋燕玉池东，香散荷花水殿风。阿监采菱牵锦缆，月明犹在画船中。
东宫花烛彩楼新，天上仙桥不鎻春。徧出六宫歌舞奏，姮娥初到月虚轮。
纱幔薄垂金麦穗，帘钩纤挂玉葱条。楼西别起长春殿，香壁红泥透蜀椒。
翠华香重玉炉添，双凤楼头晓日暹。扇掩红鸾金殿悄，一声清跸卷珠帘。
金作盘龙绣作鳞，壶冰楼阁禁中春。君王避暑来游幸，风月横秋气象新。
清晓自倾花上露，冷侵宫殿玉蟾蜍。擘开五色销金纸，碧琐琐前学草书。
翠钿帖靥轻如笑，玉凤雕钗袅欲飞。拂晓贺春皇帝阁，彩衣金胜近龙衣。
琐声金掣阁门环，帘卷真珠十二间。别殿春风呼万岁，中丞新押散朝班。
鸡人报晓传三唱，玉井金床转辘轳。烟引御炉香遶殿，漏签初刻上铜壶。
御案横金殿幄红，扇开云表露天容。太常奏备三千曲，乐府新调十二钟。
宫女薫香进御衣，殿门开鎻请金匙。朝阳初上黄金屋，禁掖春深昼漏迟。
三月金明柳絮飞，岸花堤草弄春时。楼船百戯催宣赐，御辇今年不上池。
内人稀见水秋千，争擘珠帘障殿前。第一锦标谁夺得，右军输却小龙船。
夜色楼台月数层，金猊烟穗绕觚棱。重廊屈折连三殿，密上真珠百宝灯。
天门晏闭九重关，楼倚银河气象闲。一点星球垂绛阙，五云仙仗下蓬山。
禁里春浓蝶自飞，御蠺眠处弄新丝。碧琐尽日教鹦鹉，念得君王数首诗。
斗草深宫玉槛前，青蒲如箭荇如钱。不知红药栏干曲，日暮何人落翠钿。
太液波清水殿凉，画船惊起宿鸳鸯。翠眉不及池边柳，取次飞花入建章。
御座垂帘绣额单，冰山重疉贮金盘。玉清迢递无尘到，殿角东西五月寒。
春心滴破花边露，晓梦敲回禁里钟。十二楚山何处是，御楼曾见两三峰。
博山夜宿沉香火，帐外时闻暖凤笙。理遍从头新上曲，殿前宠直未交更。
春殿千官宴喜归，上林莺舌报花时。宣徽旋进新裁曲，学士争吟应诏诗。
钓线沉波漾彩舟，鱼争芳饵上龙钩。内人急捧金盘接，拨剌红鳞跃未休。
蕙炷香销烛影残，御衣薫尽彻更阑。归来困顿眠红帐，一枕西风梦里寒。
东宫降诞挺佳辰，少海星边拥瑞云。中尉传开三日宴，翰林当撰洗儿文。
金钲画角警塲开，天子南郊玉辂来。十里青城遥北望，彩云宫殿月楼台。
皷角三声夜奏严，夕斋清庙宿重帘。殿前太尉横银仗，指点金盆御水添。
銮舆昨夜宿郊坛，月淡风低彩内寒。密写销金红榜字，宫中日日报平安。
禁籞春来报踏青，御池波漾碧涟轻。内人争送秋千急，风隔桃花闻笑声。
露井银床冻不收，深宫花暗晓莺愁。残红满地无人扫，一半随风落御沟。
昨日龙舆幸宝文，宸毫金轴展风云。前朝御印从头拆，重整牙签甲乙分。
盘龙新织翠云裘，点检黄封玉匣收。防备秋来供御着，金箱捧入曝衣楼。
十三垂髻碧螺松，学舞经年后苑中。近日昭仪抄姓字，一时宣拨入东宫。
内库从头赐舞衣，一番时様一番宜。才人特地新装束，生色春衫画折枝。
黄金掌上露华稀，朝退君王索辇迟。到得经筵春讲罢，海棠花影数甎移。
禁庭漏促斜沉月，殿烛光寒未卷帘。御仗催班元会集，牙牌先入奏中严。
焚香重熨赭黄衣，恐怕朝阳进御迟。禁皷五更交早直，归来还是立班时。
素英飘洒作宵寒，一寸金花烛泪残。连夜对香宣两府，平明谢雪到斋坛。
尽日闲琐赌选仙，小娃争觅倒盆钱。上筹得占蓬莱岛，一掷乘鸾出洞天。
丽日祥烟鎻禁林，樱桃初熟杏成阴。年年翠辇来游幸，花落春宫一寸深。
夕宴中秋醉广寒，阆风银阙鎻三山。美人半夜歌明月，声在玉壶天地间。
新供御马可曾骑，青鬛连钱碧玉蹄。毎到殿前祗侯驾，金鞍卸下不闻嘶。
六龙观稼奉宸游，齐贺丰年荐麦秋。后苑宴回卿相出，内官金合送来麰。
大家装著斗时宜，独自寻常拂淡眉。为染浅黄衫子色，金盆添水看鹅儿。
帘摇翡翠金风晚，瓦湿鸳鸯玉露天。秋殿晓开重九宴，内人争贴菊花钿。
崇文殿里胜蓬莱，绣柱扶天秘阁开。典籍校雠三殿外，图书多出禁中来。
六宫春色醉仙葩，绮户沉烟望翠华。琥珀盘生山芍药，绛纱囊佩木香花。
花外栏干压翠簷，水边金阁半垂帘。内砧敲月黄昏后，坐觉寒风一倍添。
十年一住广寒宫，云恋歌声惯遶空。长爱惜花花下唱，袖和金缕怕春风。
雪晴𫛛鹊楼边月，风落昭阳殿后梅。炉炭炧消香兽暖，独拈香箸拨红灰。
花香著蘂藏蜂翅，柳影拖金入琐琐。舞鉴晓鸾无奈只，认归梁燕却成双。
玉兔何年上月宫，夜间捣药特无踪。神丹不老姮娥鬂，乞取刀圭驻玉容。
萱草成窠杏子青，夜闻禁漏晓闻莺。吹回一觉昭阳梦，帐外春风太薄情。
翡翠盘龙装绣额，真珠双鳯蹙花球。时闻玉女牵帘笑，箭跃铜壶不算筹。
迢递金壶漏水长，轮更传点报君王。诸宫各进时新果，尽著龙床驻夜香。
殿下排塲击土牛，君王玉仗久迟留。内人争卜宜春喜，夺得金泥各自收。
千年一偶圣人生，岂特河清海亦清。瑞应固宜流乐府，行看丝竹有新声。
沉烟摇碧透金铺，密下珠帘镇玉壶。近赐赵昌花雀障，却嫌崔白芰荷图。
小雨霏微润绿苔，石栏红杏傍池开。一枝插向银瓶里，捧进君王玉殿来。
急景易如流水去，浮名终与白云空。何如几曲秋溪上，醉泛一舟烟雨中。
跨险盘危压古州，至今传号越王楼。山分冷翠侵檐滴，水擘寒声遶槛流。
风霜守冢不知年，犬类那思母爱偏。却谢汉恩颁五饵，载令梳洗向山前。
风破金铺结绮钱，穿帘入幌舞垂莲。可怜无人夜不晓，起视西窗月华皎。
星疏月明漏水长，罗帷翠帐华灯光。佳人起舞玉钗堕，门外乌栖鴈南过。
烟满上林春未归，三三两两雪花飞。柳条别得东皇意，映堤拂水已依依。
依依高树出宫墙，摇曳青丝百尺长。愿与宣温万年树，年年岁岁奉君王。
君王游豫赏青春，折柳为弮赐侍臣。莫怪长条低拂地，只缘供扫属车尘。
属车隐隐远如雷，陈后愁眉久不开。杨花都不知人意，故入长门宫里来。
长门宫晓未成粧，结雨萦风蔽琐窗。莫令透入华梁鷰，那堪负汝更双双。
双双春鷰飏云霄，楚国宫深乐事饶。会待急管繁弦际，试取纤条并舞腰。
舞腰缤纷长乐东，柳间怅饮送春风。请君试望邯郸道，青门袅袅彻新丰。
新丰道上灞陵头，又送夫君去远游。借问柳枝能寄否，古今共有几多愁。
多愁尤是别离深，折条相赠各沾襟。留住不住居人意，欲去未去行人心。
行人白马去遥遥，初上金堤欲过桥。望尘不见遮人眼，苦怨无情万万条。
五柳先生门乍开，宅边植杖久徘徊。陌头遥认颜光禄，诘旦先乘瘦马来。
白雪虽然比絮花，艶阳不得共繁华。为君故入乌衣巷，飞舞风流谢傅家。
宣阳门前三月初，家家杨柳绿藏乌。欢似白花飘荡去，忍能弃掷博山炉。
箫鼓震阳休组练，照芳洲意气坐中。客羞笑山阴游河，上督役怀噐之寄。
二十五年南北走，遗爱寂然民记否。昔日婴儿今壮夫，昔日壮夫今老叟。
洛阳四时常有花，雨晴颜色秋更好。谁能相与共此乐，坐对年华不知老。
自然天物胜人为，万叶无风绿四垂。犹恨簪绅未离俗，荷衣蕙带始相宜。
铜驼陌上桃花红，洛阳无处无春风。重来羞见水中影，鬓毛萧飒如秋蓬。
石下泉声蔓草深，石上露浓苍藓徧。山禽惊起飞且鸣，叶坠空林人不见。
鸡帻奇峰云外横，青壁千寻不可上。却羡樵儿轻险峡，腰绳操斧常来往。
山人有山未尝游，俗客远来仍久留。白云满眼望不见，可惜宜阳一片秋。
洛人栽花不栽药，吾属好尚何其偏。服之虽能已百疾，爱闲成僻无由痊。
护根带土我亲移，荷锸汲泉君自种。悦目宁将恶草殊，扶危或比兼金重。
积阴连日作鬰蒸，长云飞天势如鹏。白雨四注垂万𫄠，坐间斗寒衣可增。
雷公推车电施鞭，飞腾九泽舞百川。须臾开晴万物鲜，仰视白日当青天。
移床独上高台卧，飒飒凉风吹面过。林蝉忽噪惊薄梦，手执残书幅巾堕。
榴花映叶未全开，槐影沉沉雨势来。小院地偏人不到，满庭鸟迹印苍苔。
四合连山缭绕青，三川滉漾素波明。春风不识兴亡意，草色年年满故城。
烟愁雨啸奈华生，宫阙簪蕖旧帝京。若问古今兴废事，请君只看洛阳城。
雨过风清露气匀，林花变色柳条新。为君作意登高处，试望皇州表里春。
执酒劝君君尽之，今朝取醉不当疑。好风好景心无事，闲利闲名何足知。
河桥春尽送君归，又惜无欢度此时。乱花满眼遮人望，不见行尘空酒旗。
吴山黯黯江水清，欲雨未雨伤交情。扁舟荡漾泊何处，红蓼白苹相映生。
秋风索索连江起，暮过烟波十余里。长芦瘦竹映渔家，灯火渺茫寒照水。
澹泊轻云寒不收，未成春雨只添愁。风烟寂寞几何限，尽入凭高一寸眸。
薄寒未去腊才过，春色先知在绿波。不是宿云能作思，大都王粲自情多。
清闲自合无忧累，白髪何因更飒然。遥望孤飞下秋水，雪花一片落晴天。
京洛相逢设主人，富家鼎食不如贫。解衣换酒同为乐，知是交情百倍亲。
不利不名空去国，鴈飞叶落未归来。秋风肯待主人至，篱下黄花随意开。
菡萏飘零水寂寥，败荷疏柳共萧条。烟斜雨细愁无限，醇酒千分不易消。
神仙谓无还似有，秦汉可怜空白首。会须一蹑青云梯，与子同袪千古疑。
仙术有无终未知，眼看白髪乱如丝。何时得接浮丘袂，沧海横飞万余里。
若士北游穷地角，还食蛤蜊养龟壳。卢敖尸骨不能飞，今朝九垓何处期。
仙家不似人间欢，瑶浆琅菜青玉盘。乘醉东游憩阳谷，酒瓢闲挂扶桑木。
柂师知子能操舟，稳过茫茫沧海流。白浪驾天千万里，真令挂骨长鲸齿。
平湖漠漠芰荷稠，水国芳春不胜秋。空有棹歌人不见，晚风一曲去悠悠。
越女行歌纵棹轻，苍茫别浦晚烟凝。荷花折尽不归去，潋灔扁舟不易胜。
荷底清涟照绮罗，长安公子旧情多。踌躇不去知君意，重唱吴音白纻歌。
贺监家居逸兴饶，枝分鉴水阔容舠。穿荷宜去邀渔叟，共醉船头半榼醪。
清江向晚采莲稀，独倚兰舟久未归。目断可堪人不至，斜风细雨湿罗衣。
素舸朱篷青竹篙，棹歌风散近还遥。斜阳借问归何处，家住水村郎姓萧。
别殿无人梨自芳，玉阶朱槛绕金塘。馆娃寂寞无西子，羞与吴宫竞晓粧。
昨日春冰破水边，今朝腊雪坠风前。歳华过目疾飞鸟，壮志如何不着鞭。
际日浮空涨海流，虫沙龙蜃各优游。津涯浩荡虽难测，不见惊澜曾覆舟。
白璧紫金为世宝，贤愚知贵莫能名。庙堂祭器杯盘物，随处得之光彩生。
楚国良金百炼精，深藏求售价连城。岂徒丰狱吹毛利，兼有秦台照胆明。
祖帐飘扬堤柳边，北来飞盖复连翩。追随不忍轻言别，逥首城楼没晚烟。
空府同来贤大夫，短亭门外即长涂。不辞烂醉樽前倒，明日此欢重得无。
菊栽许送定如何，庭下不堪秋草多。九日无花更无酒，便携藜杖直相过。
黄花小墢和烟𣃁，野兴萧萧已相逐。同来更得兼诗句，久立看诗忘栽菊。
万古风涛浸石岩，老苔垂足细䰐𩭹。传闻海底珠无数，何事从来散不簪。
金阙银城仙客居，欲传消息问麻姑。蓬莱无物堪为信，剪寄苍龙一握须。
琅菜来从若木边，非膏非沐绿宛延。玉盘委积羞佳客，不是陶家无馔钱。
学馁才贫杼轴劳，逾年避债负诗豪。倒囊不惜偿虚劵，未敌琼瑶旧价高。
午夜空斋四悄然，清寒透骨不成眠。秋风故掲疏帘起，正漏月华来枕前。
红桃素李竞年华，周偏长安万万家。何事青青庭下柏，东风吹尽亦无花。
广文更直太常斋，咫尺无从尽素怀。不及清风得随意，夜深容易过天街。
雪后余冰尚缀簷，月华霜气入疏帘。难堪琼玉惊心骨，坐觉清寒几倍添。
高浪崩奔卷白沙，悠悠极望入天涯。谁能脱落尘中意，乘兴东游坐石槎。
红旗一簇聚山椒，霁日清风看射雕。脱帽少年遥稽首，汉家新将霍嫖姚。
月白星稀霜气多，卷旗束甲涉葱河。田家不觉官军度，夜半只闻风雨过。
横吹长笛千万骑，将军塞北立功回。边人争出孤城望，渐见旌旗天外来。
梅梢柳萼未全开，日澹风和春意来。雨后谁家有桃李，会须多买及时栽。
宫城映出丝丝绿，顿觉皇州春意回。从此不辞驱瘦马，六街终日踏尘埃。
天意清和二月初，春风不动整如梳。陶潜宅外时无此，想更萧条不易居。
故人通贵绝相过，门外真堪置雀罗。我已幽慵僮更懒，雨来春草一番多。
厚于太古暖于春，耳目无营见道真。果使屈原知醉趣，当年不作独醒人。
丝管嘈嘈耳不分，绮罗杂踏自成春。不唯汉帝昆明小，更觉唐家曲水贫。
绛阙朝归散玉珂，不游不饮奈春何。皇仁聼使欢娱极，白简从君冷峭多。
碧柳红桃照眼春，绮肴芳醴集朝绅。自嫌林野疏顽迹，难预风流席上宾。
上苑花繁高覆墙，曲堤风暖柳丝长。炉边应有步兵尉，瓮下难寻吏部郎。
举首孤轮不似遥，尊前狂气出云霄。常娥不惜惜丹桂，欲就高枝挂酒瓢。
雷鼓千通破大幽，天开狱钥纵累囚。驿书散出先飞鸟，一日恩流四百州。
郑南峰下寺前轩，反景分明见渭川。为报十年容易别，于今愁悴不如先。
怜君比比得佳县，胜概闲情双有余。为看西溪日沈后，如何南浦月生初。
长春宫柳远扶疏，新树应多旧已枯。蠧柱苔墙偏寻历，古亭犹有杜诗无。
亦知南国稻粱肥，水满春江努力归。闻道楚人缯缴细，平沙短草尽藏机。
胜地何妨行乐频，万双白璧不赊春。腊醅已老久未压，杨柳青青不待人。
闻道山家门镇开，独驱瘦马出尘埃。白云明月先无约，何事今宵亦此来。
西望飞花千树暗，东来芳蘂一番新。行人不惜泥涂倦，喜见年光两处春。
已烦糓水远相送，更得嵩峰遥见迎。水碧峰青看未足，却愁前到洛阳城。
春睡无端巧逐人，驱诃不去苦相亲。欲凭洪井真茶力，试遣刀圭报谷神。
去住邈如霄与尘，依依欲别更相亲。虽知洛邑饶英俊，莫忘斋庐并直人。
春来曾约醉河桥，深负垂杨千万条。今日都门相望处，西风乱叶正萧萧。
酒烟漠漠自生春，舞袖飘飖拍拍新。须信客归丝竹散，清风白月解愁人。
五陵年少竞春晖，肥马银鞍白玉羁。何似松间煮新茗，更来花底覆残棋。
麦田小雨陇微青，草树欣欣照晚晴。花下客来醒亦好，犹胜闭户过清明。
疏星映户月流天，群动收声四寂然。嗟尔寒蛬怨何事，悲吟彻曙亦无眠。
曾下青田啄玉苗，泥沙病羽久萧条。谪仙不欲留尘世，依旧提携上碧霄。
相阁书传紫闼深，破缄先问九臯禽。不令一物伤天理，仁爱方知真宰心。
南湖重过又逢春，官柳虽疏亦解新。台榭倾欹宾友散，临风愁杀独游人。
夷齐双骨已成尘，独有清名日日新。饿死沟中人不识，可怜今古几何人。
繁枝细叶互低昂，香敌酴醾艶海棠。应为穷边太寥落，并将春色付秾芳。
蜀江新锦濯朝阳，楚国纤腰傅薄粧。何事白花零落早，同时不改鬭芬芳。
芙蓉幕下惜余闲，不使芳华取次残。珍果醇醪与新句，并将佳味助清欢。
身如五岭炎蒸里，心似三江高浪中。谁道醉乡风土好，舟车常愿不相通。
春尽芜城天一涯，白榆生荚柳生花。满川战骨知谁罪，深属来人戒覆车。
心目悠悠逐去鸿，别来容易四秋风。莫嗟密密书连纸，万里经年信一通。
穷泉纤骨已成尘，幽草闲花二十春。昔日相逢犹是梦，今宵梦里更非真。
楚旗猎猎盖山红，回首咸阳一炬空。惆怅秦人虚用意，几年辛苦得山东。
闽山草木未全春，破颣真茶采撷新。雅意不忘同臭味，先分畴昔桂堂人。
西来万里浣花牋，舒卷云霞照手鲜。书笥久藏无可称，愿投诗客助新编。
冠盖盈门意气豪，海鱼兼雨未充庖。归来散尽三千客，方悟时人市道交。
伊臯垂训皆王度，周召陈诗尽国风。非独立言方不朽，相君功业自无穷。
人生百岁隙中光，唯有高名久不忘。千古但令编简在，清风养物一何长。
佳城鬰鬰閟英灵，幸有文章见典型。开卷未终双袖湿，目前仿佛对渊庭。
一言华衮足为荣，况托文编久愈明。邹湛不逢羊叔子，世间何处复知名。
四远寂然群动收，只余严鼓度坊楼。无由更续三更梦，何处飞来一点愁。
羽短笼深不得飞，久留宁为稻粱肥。胶胶风雨鸣何苦，满室高眠正掩扉。
极目王畿四坦然，方舆如地盖如天。始知恃险不如德，去杀胜残已百年。
桑麦青青四月初，皇华使者又脂车。为臣岂得辞王事，寿昌侍郎巽之子。
绿柳阴中白浪花，河边日日暗风沙。解鞍纵马悄无事，隐几看书随处家。
河势东回今几年，浓阴满目尽桑田。川原变化无终极，一气不为常寂然。
原上累累古冢高，昔时意气尽贤豪。断碑名姓已磨灭，永日东风吹野蒿。
浮阳满野白溶溶，泽底山椒淑气通。草木岂能知造化，一华一叶尽天功。
漠然天造与时新，根著浮流一气均。万物不须雕刻巧，正如恭已布深仁。
庆寿风烟接未央，飞楼复道鬰相望。春来无以销长日，闲取经书教小王。
冰澌半解波先绿，柳叶未生条已黄。四海澄清天子孝，朝回日奉万年觞。
东宫归政五年余，隐几时观黄老书。禁闼无为民自化，熙熙不独在春初。
钗上花开海燕飞，红缯翦萼蜡粘枝。风前飘荡参差羽，还似瑶箱呈瑞时。
玉漏声残金殿开，乘舆清跸问安来。尽将草木欣欣意，同与新春入寿杯。
裁缝大练成春服，慈俭由来性所钟。肯使外家矜侈靡，车如流水马如龙。
宝胜金幡巧鬬功，彩花蜡燕飏和风。玉盘翠苣映红蓼，捧案朝来献两宫。
春衣不用蕙兰薰，领缘无烦刺绣文。曾在蚕宫亲织𬘘，方知缕缕尽辛勤。
绮窗绣户又东风，丹掖游陪岁岁同。但愿太平无限乐，何须三十六离宫。
圣主终朝勤万几，燕居专事养希夷。千门永昼春岑寂，不用车前插竹枝。
墨踪尘淡鬓华新，犹喜重来值故人。二十二年如转目，洛阳不改旧时春。
书意勤渠诗意新，清如白雪暖如春。西游不尽谿山乐，策马归来就故人。
莫嫌微雪压梅芽，已有归鸿泊浦沙。天上诏来难久驻，直须早看洛阳花。
拜表归来抵寺居，解鞍纵马罢传呼。紫衣金带尽脱去，便是林间一野夫。
草软波清沙径微，手携筇竹著深衣。白鸥不信忘机久，见我犹穿岸柳飞。
红樱零落杏花开，春物相催次第来。莫作林间独醒客，任从花笑玉山颓。
淡日浓云合复开，碧嵩清洛远萦回。林间高阁望己久，花外小车犹未来。
回廊复阁势萦纡，四岭中涵一气虚。最爱欣欣向荣木，毎来相见不相疏。
宜阳城下作游人，都为衣冠不系身。众窍怒号成地籁，也胜终日在红尘。
千尺崖头一派清，古今不绝坠峥嵘。长风卷起散岩壑，此日方知喷玉名。
鸡鸣上马过河桥，何异东都赴早朝。红日已高犹熟寝，比君殊未得逍遥。
芳菲触目已萧然，独著金衣奉老仙。若占上春先秀发，千花万卉不成妍。
密叶萧森翠幕纡，暂来犹恨不长居。脱冠解带坐终日，花落石床春自如。
洛阳相望尽名园，墙外花胜墙里看。手摘青梅共挼酒，何须一一具杯盘。
洛阳相识尽名流，骑马游胜下马游。乘兴东西无不到，但逢青眼即淹留。
洛阳春日最繁华，红绿阴中十万家。谁道群花如锦绣，人将锦绣学群花。
南园桃李近方栽，浇水未干花已开。山果野蔬随分有，交游不厌但频来。
林下虽无忧可消，许由闻说挂空瓢。请君呼取孟光饮，共插花枝煮药苗。
黄鸡白酒田间乐，藜杖葛巾林下风。更若食芹仍暴背，野怀并在一轩中。
杂花乱种盘涡底，小屋深居鉴燧心。朝市嚣声那得到，晨昏暑气不能侵。
雨余条甲绕阶生，往往桐君昔未名。采贮不须勤暴篲，秋阳日日满簷楹。
俯临城市厌諠哗，回顾园林景更加。醉立斜阳头似雪，往来误认白公家。
黄面霜须细瘦身，从来未识漫相亲。居然不可市朝住，骨相天生林野人。
心地长闲为己物，年华不住是天时。当时海上乘槎客，维楫都无任所之。
从来好与天争力，困竭方惭已力微。见事晚于蘧伯玉，今知五十九年非。
雪霜哀鬓拔还生，桃李新园长未成。五十尚能胜六十，今年又灭去年情。
车如流水马如龙，花市相逢咽不通。独闭柴荆老春色，任他陌上暮尘红。
东城丝网蹴红毬，北里琼楼唱石州。堪笑迂儒竹斋里，眼昏逼纸看蝇头。
家藏歌吹只西邻，吹落梅花歌落尘。百叶桃开深院里，输他白髪有情人。
燕拂人衣絮扑头，红英满地绿阴稠。残春举目多愁思，休上迢迢百尺楼。
春冻消时种两芽，南风薫日见孤花。先开必自陶钧力，且合归功丞相家。
欢迎俛仰皆陈迹，薄宦须臾即色空。试忆昔年双桂会，只如前日梦魂中。
真率由来无次第，经旬逾月不为稀。蓝舆但恨无人举，坐想纷纷醉落晖。
杯盘丰腆胜陶令，园沼繁华减白家。惆怅佳辰掩蓬荜，不陪高会赏邻花。
榆钱零乱柳花飞，枝上红英渐渐稀。莫厌衔杯不虚日，须知共力惜春晖。
真率春来频宴聚，不过东里即西家。小园容易邀嘉客，馔具虽无亦有花。
七人五百有余歳，同醉花前今古稀。走马斗鸡非我事，纻衣丝髪且相晖。
经春无事连翩醉，彼此往来能几家。切莫辞斟十分酒，尽从他笑满头花。
坐中七叟推年纪，比较前人少几多。花似锦红头雪白，不游不饮欲如何。
今年节物非常晚，春尽西街花尚多。试问二三真率友，小车篮舁肯重过。
近时洛社名真率，箪食壶浆取次游。试问西来老朝散，可能同志便相收。
谷雨后来花更浓，前时已是玉玲珑。客来更说姚黄发，只在街西相第东。
小雨留春春未归，好花虽有恐行稀。劝君披取鱼蓑去，走看姚黄判湿衣。
甲第朱门久不开，春风潜入发江梅。今朝丞相双车辙，碾破林间水畔苔。
小桃似喜相君来，争发新花继落梅。更仗环溪醒残酒，没篙春水绿于苔。
梅簇荒台自可羞，相君爱赏忘宵游。未言美实调羮味，且荐清香泛酒瓯。
中令园陪丞相游，百分劝酒不须愁。春风陌上醒归去，只恐更为桃李羞。
天气清和无喘牛，花林烂熳竹林幽。临风高咏足为乐，有勇知方笑仲由。
名园易主似行邮，美竹高松景自幽。谁信本来天地物，长为已有固无由。
雨不成游半路归，逢花值柳倍依依。朝来赖饮三杯酒，醉卧西斋昼掩扉。
觉后追思气味长，欢情愁绪两俱忘。近来方得醉中趣，熟寐沈沈是醉乡。
昨朝洛北阻游陪，惆怅中桥半醉回。泼火既经寒食雨，解酲须拨冻醪醅。
遥思花寨交横锦，未分春心斗顿灰。更与二三头白友，试携薄具上高台。
吾庐寂寞类荒村，但有林间鸟雀喧。不似楚家多乐事，笙歌拾得醉邻园。
寒食良辰无赏心，杂花烂熳柳成阴。若非独酌酬佳景，一日风光直万金。
头白惜春情更深，花间独醉竞分阴。泉声醒耳自可乐，不用歌抛满袖金。
南园莫笑独追寻，明日未知晴与阴。挥手一朝辞逆旅，满堂安用累千金。
我昔垂髫今白头，中间万事水东流。此心争得还如是，戏走阶前不识愁。
一台二妙日追游，琥珀香醪白玉瓯。相下不厌贤者意，尚言执友欠龙头。
云汉成章湛露晞，都门宴饯羽觞飞。谢安不复东山去，争似阿衡得谢归。
相国东郊迓帝师，油幢交映碧参差。都人共喜安舆到，正是余花可惜时。
都人共喜太师回，比户争迎不得催。正值土楼滩水浅，大家出手挽船来。
东郊车马走红尘，城外多于城里人。谁信今朝还政后，过如前歳下车新。
归来甫可及春残，丞相频邀赏牡丹。远处名园多不到，尊前日献百余盘。
洛阳风俗重繁华，荷担樵夫亦戴花。贪看二公同宴会，游人昏黑忘还家。
公厨敕许酿芳樽，屡唤宾朋醉后园。谑浪略无名位间，谁人知道太师尊。
过春稀复到诸园，厌苦终朝鼓吹喧。招得老僧江外至，啜茶挥麈话松轩。
东田小籍选新声，歌吹胡琴色色精。客少有时全不用，天然水竹湛余清。
首夏清和新雨晴，绿莎细软不妨行。园夫遮道白何事，栀子花开斑笋生。
矮帽长绦紫縠衫，朱门深静似重岩。莫言永日浑无事，种药移花一一监。
八十聪明强徤身，况从壮歳秉鸿钧。功名富贵古亦有，无事归来能几人。
东阁樽罍招共饮，后房罗绮约同观。既无蓟子分身术，须欠车公一座欢。
上国分携十五秋，未尝偶坐捧茶瓯。石淙今会须如约，彼此霜毛各满头。
宜春果结洛阳枝，正遇耆明会客时。更引轻舟倚芦岸，香秔鲜鲙雅相宜。
圆小香黄珠颗垂，结成洛邑重霜时。相公和气陶群物，不是寒温变土宜。
君从好事不知疲，种子成株凡几时。摘献帝师三取二，自尝两颗且随宜。
物不须多且赏奇，御寒相见结庵时。江南江北徒虚语，尽信前书是不宜。
弊居橘亦自南移，爱护栽培费歳时。前此实成酸苦甚，应由与德不相宜。
想对白衣初满倾，执杯未饮已诗成。怀贤孤坐悄无语，不是朝来困宿酲。
清晓霜华漫自浓，独凭爱日飬残红。劝君秉烛须勤赏，阊阖难禁一夜风。
北方稀见诚奇物，笔界轻丝指捻红。楚蜀可怜人不赏，墙根屋角数无穷。
平昔低头避桃李，英华今发歳云秋。盛时已过浑如我，醉舞狂歌插满头。
后时独立诚难事，犹赖阶庭有菊丛。绰约霜前弄姿态，非如群木万株红。
但见涉江求水际，岂知胜木采霜中。微红未肯全衰歇，正似酡颜鸖髪翁。
知足随缘处处安，一身温饱不为难。禅房窄小才容榻，此外从他世界寛。
素髪青眸七十余，未尝游学只安居。旁无几杖身轻健，应为心闲得自如。
去年与客尽清欢，今日重来立马看。犹是携觞同醉在，只愁风雨横相干。
伯常远自郢中回，喜与愁心相继来。幸得蒹葭依玉树，愁将瓦砾报琼瑰。
迩来友义渐隳颓，直谅多闻贵不回。势利相交何足道，已知余耳愧陈雷。
君家牡丹深浅红，二十四枝为一丛。不唯春光占七八，才华自是诗人雄。
君家牡丹今盛开，二十四枝为一栽。主人果然青眼待，正忙亦须偷暇来。
先生洛社坐忘机，大尹朝天去佐时。今日梅花浮别酒，青云早晚重来披。
四月清和雨乍晴，南山当户转分明。更无柳絮随风起，惟有葵花向日倾。
年去年来来去忙，暂偷闲卧老僧床。惊回一觉游仙梦，又逐流莺过短墙。
涪江风月为谁清，莫向涪翁问姓名。万古涪江流不尽，渔矶月似旧时明。
三川会合遶城下，巴字体势何盘盘。却疑天工勅水帝，戏写鸟迹倾波澜。
夜泊浔阳宿酒楼，琵琶亭畔荻花秋。云沈鸟没事已往，月白风清江自流。
若耶溪畔醉秋风，猎猎船旗照水红。后夜钱塘酒楼上，梦魂应绕浙江东。
两年无惠及编氓，蜀道天难六月行。深羡高僧捐世累，竹风湖处听泉声。
分将翠色来雩邑，翛尔清风植府庭。先生高卧何由见，想在渔州弄紫萍。
云外朝阳照古台，千岩宿雾一时开。使君久负登临约，今日朱轓特地来。
亭号清晖阚碧涟，半连村落半神仙。青山剩得云间日，明月饶分水底天。
步虚声起绕玄云，石乳烟销夜半分。怪得瑶笙吹鹤过，碧坛夜醮玉宸君。
路绕苍山石挂藤，结庐深入白云层。泉鸣便隔人间世，采药知从何处僧。
学士经筵论古今，花塼日上两三寻。天颜有喜人知否，认得唐虞用意深。
朱字衙香伴玉𬬻，丁丁莲漏月来初。交龙画烛摇红影，准拟君王夜读书。
秘阁新开别殿西，玉蟾蜍对玉狻猊。奏书未惬君王意，内省夫人看御批。
宿麦葳蕤绿未回，恶风惟解卷尘埃。平明瑞雪深三尺，万岁声中贺表来。
玉虚新殿势巑岏，谁见壶中日月闲。消尽晓霞无一缕，数声清磬落人间。
八月金茎露有华，晨曦才上散余霞。朱书十字黄封酒，先赐王公执政家。
月落银台初勘契，一声金锁禁门开。千官耸辔争朝路，驺士笼街宰相来。
晨光初动阁门开，百辟匆匆避路回。千步画廊敲杖子，朱衣双引相公来。
赫日炎风昼鼓迟，中官宣问到黄扉。传呼宰相槐街静，青盖摇摇未午归。
北斗回杓欲建寅，宫嫔排备立春时。镌花贴子留题处，只待金銮学士诗。
年华先到未央宫，嬉赏班班四序中。潇洒梅花元耐雪，轻狂柳絮不嫌风。
御苑名花约万栽，芳心俱愿日华来。春风已暖梅先绽，长恨江南冒雪开。
仙籞梅开淡淡春，夜来微雨渗轻尘。风和日暖难凋落，不怕倚楼吹笛人。
晓雾溟蒙似有无，半残红烛动金铺。黄莺不语梨花上，错认徐熙旧画图。
四部韶音进玉卮，千官倾望柘黄衣。舞头再拜金阶远，画鼓连催卷队归。
二月犹寒未有雷，江梅才谢小桃开。宫娥不放珠帘下，待得东风送燕归。
尽道今来花信迟，凌晨宫女探春归。寒梅一朵金槃小，已有清香拂御衣。
池北池南柳对黄，翠华游幸昼初长。宫娥从驾知多少，十里朱轮半日香。
御柳丝长挂玉栏，不须惆怅百花残。还知三月春虽晚，好从金舆看牡丹。
过苑中官排办时，江梅初绽两三枝。春寒呵手晨妆罢，帘外人催从驾迟。
共惜流芳甚掷梭，初移夏琯已清和。百花飞尽酴醾发，留得春光数日多。
端礼门开班已齐，金茎双立动晨晖。君王欲上逍遥辇，玉指纤纤整御衣。
三月韶妍赏牡丹，更宜疏雨湿阑干。隔帘催唤陪春设，不道新妆粉未干。
再坐千官花满头，御香烟上紫云楼。万人同向青霄望，鼓笛声中度彩毬。
禁掖人闲小小风，弹棋围坐柳阴中。正怜美酒杯中绿，又叹飞花席上红。
仙韶一部选轻盈，独得君王记姓名。中使忽来催侍宴，匆匆不许暂调笙。
选进良家备六宫，仙姿时得本从容。由来真色生人世，不在巫山十二峰。
影娥池面碧溶溶，荡桨佳人夕照中。云髻不饶荷叶绿，罗裙未减石榴红。
后苑宸游炎日长，宫中彊半坐回廊。䴔䴖㶉𫛶银塘静，杨柳梧桐水殿香。
清秋皓月正婵娟，的历华星亦徧天。欲上层楼须稳步，不同平地有金莲。
承露双盘插碧空，楼台更在月明中。何人传得花奴曲，羯鼓声高满六宫。
万字阑干菊半开，更怜清露点莓苔。仙韶使副呈新谱，得旨重阳侍宴来。
翩翩红叶舞霜秋，紫禁人闲约胜游。手把金英思泛酒，登高还上去年楼。
清旦宫中候上番，银潢轻淡玉钩残。山茶破萼江梅发，尽倚朱栏不避寒。
治道精深日讲求，唐虞功德本优游。欲知兆姓千官意，万岁常瞻十二旒。
显谟延阁照西清，玉轴牙签各有名。圣略秘机贻万世，君王垂拱致升平。
月上觚棱进钥初，持更卫士匝千庐。动筒忽自银台人，把烛君王看捷书。
玉堂催下葳蕤锁，除授唯容学士知。丞相捧麻宣读了，百僚欣惬拜丹墀。
天语放朝春雨急，浓云偏傍禁城低。喧呼万马争归路，落絮飞花半作泥。
清晓传宣赐御题，日华初动露华晞。集英殿上天香散，飞入千人白纻衣。
过腊愆阳陇麦低，御封香合奉精祈。君王晓入凝华殿，远近楼台看雪飞。
阊阖门开晓色回，禁涂迢递接银台。华簪簇簇呼班后，黄伞亭亭过殿来。
六宫称贺各依班，庆诞遥瞻紫气间。中贵推排龙喜宴，大臣分奏两郊坛。
月澹中官放钥回，倚云宫殿掖门开。彩床百步黄罗帕，于阗名王进玉来。
上番宫女卷帘时，闪闪寒鸦拂晓啼。才索赭迎催进辇，紫宸门外报班齐。
度腊深宫暖未回，半天金碧照楼台。百花须待东风发，只有寒梅傲雪开。
过社余寒迤逦消，东风送暖燕营巢。皇都春色宜登览，十二楼高出柳梢。
仙籞春妍奉宴嬉，楼台偏与柳梢宜。鸣鞘声入千花去，黄伞低斜步步移。
已过清明侍宴稀，绿窗春睡绉罗衣。残红并逐狂风去，只有桐花不解飞。
百花成锦柳飞绵，才度清明上巳前。绣盖徐徐红日永，六宫游幸不鸣鞭。
鸾帐薰衣赐御香，花阴未动日初长。人闲相约寻芳去，春困不禁千步廊。
欲下金阶翦牡丹，夜来风雨怯轻寒。腰如束素天然细，不为伤春带自宽。
杨花飞去落谁家，紫禁人闲惜岁华。谩向园林觅春色，折残枝上两三花。
红芳渐少绿阴多，留得韶光满内家。不用金𬬻添麝炷，深闺剩挂木香花。
银汉横斜近建章，九重深静闭兰房。六更未觉晨光动，自是仙家日月长。
倦饮情怀春晼晚，宫槐新叶未成阴。和风习习帘帘卷，轻絮翩翩院院深。
西苑池台驾幸时，内家朱毂尽陪随。满宫学士多题咏，不减词臣应制时。
萱草初长花未开，共知青帝领春回。珠帘卷上琼钩稳，不碍薰风满殿来。
浴兰佳节共欢娱，亭午香飞鹊尾𬬻。万里开疆元不战，金匳犹进辟兵符。
晓漏初传第一筹，碧霄零露滴清秋。常娥收拾金波尽，不向鸳鸯瓦上流。
霞散云消无一毫，四垂天幕露华高。兰闺妆罢移红烛，金斗温温熨御袍。
菊吐金英媚晚秋，紫宸朝退幸西楼。内家排设珠帘卷，铁网珊珊十二钩。
残晖未落两三竿，放散笙歌晚思闲。暂上层楼聊一望，红尘多处是人间。
殿琯吹灰报载阳，内家相庆互飞觞。绣工未必能终日，昼景谁知一线长。
交直归来绣幙开，红炉互劝辟寒杯。谁知飞雪轻狂意，倒学佳人舞袖回。
黄罗双幅裹除书，新拜昭容称意无。真色不劳施粉黛，香闺虚挂十眉图。
佳人唯是惜韶年，嬾向红窗理管弦。锦席安排胡蝶局，深宫不忌赌金钱。
长乐疏钟常送月，灵和垂柳只从风。还知天上人难老，颜色年年不减红。
圣主忧勤览万机，日高前殿步舆归。太官进膳传呼速，御合翩翩入禁扉。
诞圣嘉辰卜万年，寿觞初进起炉烟。仙韶才奏齐天曲，三十六宫人尽传。
绣幙盘龙四面开，清和时候已春回。五弦调畅宸衷乐，坐觉薰风万里来。
学士承宣到玉堂，中官锁院月侵廊。白麻诞告千官喜，皇子初封一字王。
自昔丰穰为上瑞，万箱腾颂奏君前。史臣螭陛闻宣付，日历先书大有年。
自古诗人咏具瞻，官仪丞相独尊严。三衙扣杖一声喏，只是朱衣略揭帘。
太皡祠坛数级红，青旗摇曳日朦胧。人间未觉东风至，先入宜春小院中。
小宴轻阴挑菜时，才人来进赏春诗。翔鸾台下梅先萼，射鸭池边柳未丝。
宜春苑傍夹城东，从驾宫嫔乐亦同。偶会不须张锦幕，游人已在百花中。
西苑春深奉翠华，朱栏千万护珍葩。不如直上红楼去，尽见琼林十里花。
柳放金丝搭矮槐，御沟清影见楼台。落花流出宫城去，不似武陵容客来。
踏青来往殊无倦，斗草输赢且少休。更上琼楼三十级，待看春色满皇州。
冉冉残晖画阁西，宫人行乐恋芳时。遥闻索辇开黄繖，不尽花前半局棋。
雨罢莓苔聊点砌，风停杨柳暂藏楼。明朝同奉昭阳宴，左右分明试彩毬。
倦饮人闲春欲回，日华多处五云开。杨花满地东风转，半作轻毬衮衮来。
闹紫繁红裹绿枝，一番风雨尽离披。瑞香独占深闺暖，帘外春寒都不知。
掖庭初选即知名，新学吹箫数曲成。天上仙姝元不识，人间安得咏倾城。
禁园春去偶同行，杏子垂垂叶底青。烧酒初尝人乐饮，绿槐阴下倒银瓶。
东君回驭已春残，红日长时人意闲。玉鼻琵琶声正急，更怜莺语亦绵蛮。
牡丹花品最为尊，内苑栽培特地繁。宫女多情看未足，不离雕槛到黄昏。
碧瓦鸳鸯势欲飞，禁门深静日迟迟。玉箫吹遍新传谱，坐看黄鹂数换枝。
上林随驾赏芳辰，曲赐黄封腊味醇。供帐不须劳幕士，垂杨为盖草为茵。
南交司令已清和，满殿薰风日未斜。院院迎凉帘尽卷，金槃初赐御园瓜。
天津一望碧泱泱，宫女移舟逐晚凉。只见平波红影动，不知莲艳间新妆。
月华浮动上阶棱，侍宴归来掩绣屏。子夜酒醒兰烛暗，碧纱窗外度流萤。
雪罢严寒殆不禁，紫宸朝退禁门深。君恩委曲人知否，数盏香醪抵百金。
宴起昭阳索辇时，𬬻香偏上赭红衣。金门玉砌明如昼，宫女三千把烛归。
夹城西畔小毬场，彩仗弯弯人对行。一样骅骝三百疋，金羁更伴绿游缰。
中使传呼喜复忙，尽催歌舞到昭阳。薰炉烟穗须臾散，无奈衣轻不受香。
自匀轻黛怯春寒，巧画双眉称绿鬟。楼上远山随指见，槛中新月对人弯。
绮袖时宜不甚宽，自拈刀尺勘双鸾。锦茵拂掠春宵静，怯见飞蛾傍烛盘。
朝退人归亚禁扃，金吾收仗暂纵横。诸郎入省鸣驺闹，低帽扬鞭一字行。
一年春事又成空，拥鼻微吟半醉中。夹路桃花风雨过，马啼无处避残红。
洞天东去号云华，便是仙人旧隐家。堪笑伪刘真俗骨，却将泥土葬丹砂。
梦游山寺有余清，邂逅来游却自惊。珍重秋风知客意，又吹好梦到江亭。
僧堂拂拭旧时尘，莺老花残五换春。四海干戈如鼎沸，山中犹有太平人。
双林高寺秀峰环，我欲题为小径山。炎月一游神骨爽，天风相送出松关。
月上高台云半屏，洞门休唤夕阳扃。巍冠不整跏趺坐，秋楮斓斑数点星。
洞天虚寂翠屏欹，心迹萧然万物齐。无奈宿猿嫌宿客，夜深犹拥乱云啼。
满耳江声满目山，此身疑不在人寰。民含古意村村静，吏束刑书日日闲。
秦弊于今未息肩，高萧从此法相沿。生无定业田疆坏，赤子存亡任自然。
道大宁容小不同，颛愚何敢与机通。井疆师律三王事，请议成功器业中。
阖辟天机未始休，袗衣胝足两何求。巍巍只为苍生事，彼美何尝与九州。
出异归同禹与颜，未分黄阁与青山。事机爽忽秋毫上，聊验天心语默间。
九天宫殿郁岧嶤，碧瓦参差逼绛霄。藜藿野心虽万里，不无忠恋向清朝。
圣心难用浅心求，圣学须专礼法修。千五百年无孔子，尽因通变老优游。
老大心思久退消，倒巾终日面岧嶤。六年无限诗书乐，一种难忘是本朝。
有丧不免道终非，少为亲嫌老为衰。举世只知隆考妣，切思不见我心悲。
土床烟足䌷衾暖，瓦釡泉干豆粥新。万事不思温饱外，漫然清世一闲人。
芭蕉心尽展新枝，新卷新心暗已随。愿学新心养新德，旋随新叶起新知。
贝母阶前蔓百寻，双桐盘绕叶森森。刚强顾我蹉跎甚，时欲低柔警寸心。
置心平易始通诗，逆志从容自解頥。文害可嗟高叟固，十年聊用勉经师。
先生高卧洛城中，洛邑簪缨幸所同。顾我成年清渭上，并游无侣又春风。
病肺支离恰十春，病深樽俎久埃尘。人怜旧病新年减，不道新添别病深。
篱鷃云鹏各有程，匆匆相别未忘情。恨君不在篷笼底，共听萧萧夜雨声。
楚峡云娇宋玉愁，月明溪净印银钩。襄王定是思前梦，又抱霞衾上玉楼。
冻仆堆堆依灶燎，山僧草草具盘飧。井丹已厌尝葱叶，庾亭何劳惜薤根。
步虚声里八奇翁，八奇须信古英雄。宾朋未散山翁醉，听歌同入醉乡中。
傅岩岩下筑岩翁，幽通心与帝心通。忧勤未感思贤梦，相霖何日见成功。
磻溪溪畔钓鱼翁，濯缨溪水听溪松。龟猷未告非熊兆，渔蓑堪笑老龙钟。
老原原上卜年翁，感天功业地天聪。流言未信成王悟，悟成全得起禾风。
龟山山下感麟翁，麟翁知己几时逢。自从颜孟希踪后，几人今日更希踪。
青牛西去伯阳翁，当年夫子叹犹龙。立言为恐真风丧，岂知言立丧真风。
寓言豪诞漆园翁，夸谈名理浩无穷。早知悬解人间世，争知悬解不言中。
一身无碍竺乾翁，遍圆身世戒身同。船师从我乘桴去，顽空中与指真空。
褒斜谷口卧龙翁，量如江海风如虹。不应三顾逢先主，至今千载慕冥鸿。
篮舆多病八吟翁，云宾溪叟恣游从。清时无事青山醉，青山仍醉最青峰。
克己工夫未肯加，吝骄封闭缩如蜗。试于中夜深思省，剖破藩篱即大家。
葛蔓青长谷长迁，女工兴念忆归安。不将贵盛骄门族，容使亲心得尽欢。
闺阃诚难与国防，默嗟徒御困高冈。觥罍欲解痡瘏恨，采耳元因备酒浆。
学易穷源未到时，便将虚寂眇心思。宛如童子攻词赋，用即无差问不知。
两山南北雨冥冥，四牖东西万木青。面似骷髅头似雪，后生谁与属遗经。
秦市金悬鲁史修，措辞当日两难求。书传果在西迁后，锥口诸儒未必休。
我欲庭前木叶疏，病枝衰蔓手披除。从今燕坐无通塞，来往风烟任卷舒。
萱草花开十日余，花繁日日倍于初。朝开暮落终非计，栽活青松渐剪除。
画前有易不知易，玄上求玄恐未玄。白首纷如成底事，蠹鱼徒自老青编。
山前咫尺市朝赊，垣屋萧条似隐家。过客不须携鼓吹，野塘终日有鸣蛙。
夹屋青松长数围，午风摇影舞僛僛。幽禽叶底鸣相应，时引残声过别枝。
竹间幽径草成围，藜杖穿云翠满衣。石上坐忘惊觉晚，山前明月伴人归。
帘卷晴空独倚阑，冥鸿点点无无间。秋风注目无人会，时与白云相对闲。
冰壶潋滟接天浮，月色云光寸寸秋。不用乘槎厉东海，一江星汉拥行舟。
羊公风绩几经秋，独绕龟趺为少留。欲问荆人寻旧事，一江青泚自东流。
江浮云影抱层栏，云外青山一水间。尽日倚阑看不足，杖藜欲去更回环。
江风飞雨上雕栏，庭树萧萧景自闲。向晚浮云遮不尽，好山浑在有无间。
庭前古木已经秋，天外行云暝不收。倚杖却寻山下路，一川风雨湿征辀。
欲驱残腊变春风，自有寒梅作选锋。莫把疏英轻斗雪，好藏清艳月明中。
云霭浮空半雨晴，茅簷未忍扫残英。欲将春物飘零尽，只有黄鹂一两声。
浮花浪蕊自纷纷，点缀莓苔作绣茵。独有猗兰香未歇，可纫幽佩系余春。
轻风拂拂撼孤柽，庭户萧然一室清。隔叶蝉鸣微欲断，又闻余韵续残声。
林木南山荟蔚时，工斤樵斧竟朝侪。举知趋利青冥上，不念幽闺季女饥。
陆轴呕哑麦上场，讴歌声韵满村坊。茅斋病叟安闲久，帝力民欢殆两忘。
求富诚非惮执鞭，安贫随分乐丘园。两间茅屋青山下，赢得浮生避世喧。
负郭吾庐二顷田，面山临水跨通川。苏秦妾妇无高识，盛诧腰间六印悬。
风泉盈耳鬓斑斑，林下幽窗对万山。妇子职修簟食足，病身何幸亦安闲。
不堪烦暑病荒城，六月翛然寓野亭。珍重南山且归去，再来相望雨中青。
渭南泾北已三迁，水旱纵横数顷田。四十二年居陕右，老年生计似初年。
乐处加功勉处行，事无甘苦必心亨。䌹衣容有文章在，低首时人莫怨争。
白发千梳昼景暄，乌瓶一啜夜窗寒。庙堂勤苦茅斋静，不见人心是两般。
二龙闲卧洛波清，今日都门独饯行。愿得贤人均出处，始知深意在苍生。
已枯断竹钧私被，既没贤公帝念深。仆木偃禾如不起，至今谁识大忠心。
邃壑重峦十里过，天围佛境隐岩阿。傥来功业忘情久，暂到山林结意多。
月轮端似古人心，皎洁高深处处临。纵在波涛圆缺定，照尘尘亦不能侵。
每年每遇清明节，把酒寻花特地忙。今日江头衰病起，神前新火一炉香。
江山千里接仁风，都在东南秀气中。为问玉皇香案吏，蓬莱何似水晶宫。
举头便是长安日，弄袖时飘梦泽风。茂苑久抛飞鸟外，楚台遥在碧云中。
造化功成难可测，不论劫数莫穷年。如今横在孤峰上，解听希声用大千。
指出明明是甚么，举头鹞子穿云过。从来这碗最希奇，解问灯人能几个。
脚下曹溪去路通，登堂无复问幡风。好将钟阜临歧句，说似当年踏碓翁。
文殊笑，普贤嗔，眼里无筋一世贫。相逢尽道休官去，林下何曾见一人。
非佛非心徒拟议，得皮得髓谩商量。临行珍重诸禅侣，门外千山正夕阳。
上国归来路几千，浑身犹带御炉烟。凤凰山下敲篷咏，惊起山翁白昼眠。
禅庭谁立石龙头，龙口汤泉沸不休。直待众生尘垢尽，我方清冷混常流。
君能识我汤泉句，我却爱君三峡诗。道得可咽不可潄，几多诗将竖降旗。
浊酒浇肠遣旅怀，春宵常苦漏声催。坐中不见丘夫子，明月无光厌举杯。
二月中和气序均，酒酣偏觉长精神。之人欢会何稀阔，惆怅尊前更惜春。
诗论心胆见天真，酒逐羁怀若有神。一夕所思惟我友，四时最乐是熙春。
右持巵酒左持螯，慷慨酣歌忆藉糟。因想良交成不寐，清谈终夕未为高。
物重赍轻岂易持，何时登顿损瑰奇。曾为什袭缇巾宝，一见寒姿不忍遗。
镌砻圭角制尤精，岂为微瑕用便轻。且赏岩珍终耿介，休思人事有亏成。
登瀛忝继唐词客，补郡仍陪汉望郎。政事将何攀邵杜，声名空贵蹑王杨。
三贤领剧缘才选，拙者求闲属倦飞。幸得汝阴当僻左，无能尸禄众应讥。
𬘘鼓吴门彻曙开，郡人还喜邓侯来。政成岁稔庭无讼，谁伴南园举宴杯。
当年二邑弦歌洽，所幸诸生簦𫏋随。此日毗陵流美化，风流应似赞皇时。
惠爱昔曾留二浙，能声行复表三河。更传骚雅联编富，可是江山助思多。
桃李阴阴一水涯，因人封殖更繁华。湖光凝碧花飘锦，春物惟应此地嘉。
射者如仁求审固，美哉成室序朋俦。今时宾礼存无几，舍矢犹堪一献酬。
北渚清泠十顷波，偶来凭槛意如何。且观秋水蒙庄论，休听沧浪渔父歌。
郊原西与莽苍连，隔岸人家小径穿。满目风光杳无际，柳如山色草如烟。
椒泽疏源势不休，绕城冰玉湛寒流。凫鹥容与菰蒲乱，占得江湖一望秋。
朱桥矗矗两园间，湖水平时柳可攀。车马等闲湖上去，游人常踏月中还。
近郭溪流一衣带，中流凫屿小蓬莱。西园胜事凭高尽，到者踟蹰不忍回。
广寒宫殿诚夸诞，消暑楼台久寂寥。未似虚亭面空阔，时时清籁濯烦歊。
春来何处最花繁，湖水西头百亩园。无限游人折红蕊，可怜桃李自无言。
高亭春望思无穷，千里人烟指顾中。比屋如云浓被野，颐颐醇俗乐时丰。
丞相临人以惠和，三年乡校起弦歌。至今旌旆曾游处，犹道当时乐事多。
夹岸垂杨展绿阴，倚空庭树照波心。游人不泛西溪水，岂见回环野径深。
荒台孤映拂晴霓，曾是诸侯筑馆基。一郡人夸最高处，年年长作会春期。
弟兄叨郡两淮间，宾友衔杯午夜欢。喜听话言消酒力，更钦风义敌霜寒。
立朝才薄幸潜郎，出守恩优便养堂。頼得同僚借河润，坐令尸禄荷龙光。
曾见台乌朝夕飞，尚稽双凤浴天池。远方随牒应难久，同好弹冠即有期。
南山到处待挥毫，逸似凌云羽翮飘。好著碧纱笼寺壁，更将金刻置岩标。
偶陪嘉约出重𬮱，自觉超然隔世尘。若欲遍游山下寺，直须经岁驻征轮。
湖上归时暮气侵，松香花露拂巾簪。万家灯火沙河里，月色相和廓暝阴。
鄞江东望水连空，越峤明峰几万重。谁识此行多乐事，挥毫一曲饮千钟。
蜡屐终朝践石苔，飞鸢不动绝尘埃。片云忽作人间雨，尽道灵山应祷来。
鹫峰何代落山隈，每到须清一世埃。叹息俗缘常窘束，半年才得两回来。
山半僧轩四面开，下看城市一浮埃。此间真趣谁能辨，飞鸟空中自往来。
丛林涧水尽萦回，岩室云房不染埃。若使此中容小隠，会须卜筑赋归来。
槛前常有施生台，窗隙都无野马埃。掩室道人偏得意，经年未省入城来。
四百僧居胜沃洲，北连高岭万松稠。似将天下江湖景，都作云屏置一州。
十里湖山绕四门，游人朝暮隘重𬮱。楼台远近连郊郭，到处皆为水石邻。
霰雪为霖近浃旬，江湖清气压冬温。应时岂是诚能感，作物宜同易画坤。
滴沥泉池乱蕊珠，悠飏僧壁点頳糊。登高偏见远山好，万瓦参差篆玉符。
江天惨淡物华新，四望漫漫起玉尘。但怪长衢已盈尺，岂知闭户有高人。
看雪宜临广路津，年年光景见长新。不知滋液功多少，且慰东皋首种人。
谩夸三岛冠灵鼇，咫尺龙冈去靡劳。若使南阳人独卧，风云宁隔海山高。
康王观里采芝田，董奉家边种杏坛。双𪨗一筇行到处，应寻岩室养神丹。
再迁蝉冕官三事，早上龙旗节一双。富贵两忘心不动，天魔如见亦归降。
未遂退休时望系，再烦居守主恩优。自缘齿德高群牧，须在山河最上流。
多士盈廷待指南，老枚何幸接徐严。子亭覆实参高议，时引清风拂画檐。
渭城凄咽不堪听，曾送征人万里行。今日玉关长不闭，谁将旧曲变新声。
三尺冰纨一绝诗，翩翩车马送行时。尊前怀古闲开卷，见尽关山远别离。
红旗筠笼过银台，赤印囊封贡茗来。社后三旬颁近列，须知邮置疾奔雷。
黄金芽嫩先春发，紫碧团芳出焙来。闻说采时争节候，喊山声动甚惊雷。
团团龙镜未磨开，馥馥新香满座来。试酌灵泉看饽沫，犹疑盏底有风雷。
小团品外众茶魁，宅相分从宰相来。南省同僚得传玩，朵颐终日味山雷。
团膏才就贡纲催，度岭逾江万里来。共看云瓯轻搅雪，还如春架动研雷。
数杯茗饮沃羁怀，消尽酲𬪩爽气来。若使伯伦知此味，宁夸酒后不闻雷。
先春百品避东洄，曾按茶经较胜来。除却黄家双井白，其余布鼓敢争雷。
近闻朝客建溪回，说得茶园次第来。何事社前先厥篚，只缘春晚向无雷。
昔年叨预通闺籍，曾得红囊贡茗来。今日中台重受赐，回头已度十春雷。
吟君三绝重徘徊，不复言诗为鼎来。咏到茶中精绝处，犹如笔下役风雷。
汉家飞将领熊罴，死战燕山护我师。威信仇方名不灭，至今奚虏奉遗祠。
千里封疆蓟霫间，时平忘战马牛闲。居人处处营耕牧，尽室穹车往复还。
路无斥堠惟看日，岭近云霄可摘星。握节偶来观国俗，汉家恩厚一方宁。
孤村四望百重山，使节相陪北度关。休叹光阴怀往昔，且看岩石自斓斑。
双石层棱倚翠巅，相传尝此会群仙。系风捕影谁能问，空见遗踪尚岿然。
边城射猎取麑麛，夭䴠仁心所不为。鸣角秋山少闲日，标名邮馆客慵窥。
薄雪悠扬朔气清，冲风吹拂毳裘轻。人看满路琼瑶迹，尽道光华使者行。
镂檀芬馥贯縚衺，击玉敲金一串花。自与丽妃亲记曲，后来传玩几人家。
石径萦纡甚七盘，披榛策马上烟峦。回头却见临潢境，千里犹如指掌看。
乱枝𫐖轕翠阴圆，倚岫垂崖尽偃然。不为深根生触石，定应高干上摩天。
引弓风俗可伤嗟，满目清溪与白沙。封域虽长编户少，隔山才见两三家。
律管已当人统月，斗杓初建孟陬辰。新修元祐万年历，今日才开第五春。
五时读令王春礼，大驾临朝晋室仪。东作西成皆有序，欲民敦本使前知。
四时嘉节宴游稀，盛德先从学士知。每岁惟呈簇金帖，新春不和彩花诗。
冬后五旬逢岁朔，腊前三白遍民田。朝来淑气先时至，又见春秋大有年。
荆楚牛人敺厉气，安丰枣腊祀苍精。圣朝虽举前朝事，不为禳祈为劝耕。
上寿春朝观外庭，诏恩不许会公卿。即时二史书谦德，只使群官进姓名。
东郊青帻拜春回，迎得阳和次第来。风向乌竿千里应，气随鱼钥九重开。
蓬莱殿里春开宴，长乐宫中帝奉亲。妇顺母慈流美化，万方歌颂赞娥莘。
花影迟迟转午阴，渐闻宫柳变鸣禽。休呈金彩矜工巧，但阅图书鉴古今。
圣皇钦翼孝心存，宫合深沉母道尊。初庆新阳生嶰律，又闻清跸过尧门。
天下太平今有象，宫中行乐但迎新。万年枝上看春色，三素云中望玉宸。
冰散瑶津波隠隠，雪残𫛛鹊气葱葱。新春游豫祈民福，红伞雕舆从两宫。
良辰孟月辰新阳，和气中宵遍未央。不待望春宫转漏，便趋崇庆殿称觞。
君王崇俭化邦家，禁掖承恩绝泰奢。只拟讨寻钩盾籍，何曾雕刻上林花。
疲人思向醉中眠，物我翛然万虑闲。渴饮蔗浆劳隠几，吾身自足草莱间。
趁阳渴鹿背清泉，之子名亭取性便。适意中间却无事，期君忘醉亦忘眠。
集僊僊客问生涯，买得渔舟度岁华。案有黄庭尊有酒，少风波处便为家。
长桥千步截江洄，虹影随波彩翠开。谁与上皇传信息，定从此路入蓬莱。
萧峰顶上与云齐，一派溪流直下飞。击破寒冰千万片，涵林幽响动清晖。
秦人当日避风烟，自种桑麻老洞天。绿竹横溪鸡犬静，不知门外汉山川。
每同南郭先生到，今伴东牟太守来。自顾拙疏聊自乐，白云径里踏荒苔。
絮如柳陌三春雨，花落梨园一笛风。百尺玉楼帘半卷，夜深人在水晶宫。
先把乾坤为鼎器，次抟乌兔药来烹。既驱二物归黄道，争得金丹不解生。
安𬬻立鼎法乾坤，锻炼精华制魄魂。聚散氤氲为变化，敢将玄妙等闲论。
休泥丹灶费工夫，炼药须寻偃月𬬻。自有天然真火用，不须柴炭及吹嘘。
偃月𬬻中玉蕊生，朱砂鼎内水银平。只因火力调和后，种得黄芽渐长成。
咽津纳气是人行，有药方能造化生。鼎内若无真种子，犹将水火煮空铛。
调和铅汞要成丹，大小无伤两国全。若问真铅是何物，蟾光终日照西川。
未炼还丹莫入山，山中内外尽非铅。此般至宝家家有，自是愚人识不全。
竹破须将竹补苴，覆雏当用子为之。万般非类徒劳力，争似真铅合圣机。
用铅不得用凡铅，用了真铅也弃捐。此是用铅真妙诀，用铅不用是诚言。
虚心实腹义俱深，只为虚心要识心。莫若炼铅先实腹，且教守取满堂金。
梦谒西华到九天，真人授我指玄篇。其中简易无多语，只是教人炼汞铅。
道自虚无生一炁，便从一炁产阴阳。阴阳再合生三体，三体重生万物昌。
坎电烹轰金水方，火发昆仑阴与阳。二物若还和合了，自然丹熟遍身香。
离坎若还无戊己，虽舍四象不成丹。只缘彼此怀真土，遂使金丹有返还。
日居离位翻为女，坎配蟾宫却是男。不会个中颠倒意，休将管见事高谈。
取将坎位中心实，点化离宫腹里阴。从此变成干健体，潜藏飞跃尽由心。
震龙汞自出离乡，兑虎铅生在坎方。二物总因儿产母，五行全要入中央。
赤龙黑虎各西东，四象交加戊己中。复姤自兹能运用，金丹谁道不成功。
西山白虎正猖狂，东海青龙不可当。两兽捉来令死斗，炼成一块紫金霜。
华岳山头雄虎啸，扶桑海底牝龙吟。黄婆自解相媒合，遣作夫妻共一心。
月才天际半轮明，早有龙吟虎啸声。便好用心修二八，一时辰内管丹成。
先且观天明五贼，次须察地以安民。民安国富方求战，战罢方能见圣君。
用将须分左右军，饶他为主我为宾。大凡临阵休轻敌，恐丧吾家无价珍。
火生于木本藏锋，不会钻研莫强攻。祸发只因斯害己，要须制伏觅金翁。
金翁本是东家子，送向西邻寄体生。认得唤来归舍养，配将姹女作亲情。
姹女游从自有方，前行须短退须长。归来却入黄婆舍，嫁个金翁作老郎。
纵识朱砂及黑铅，不知火候也如闲。大都全藉维持力，毫发差殊不作丹。
契论经歌讲至真，不将火候著于文。要知口诀通玄处，须共神仙子细论。
八月十五玩蟾辉，正是金精壮盛时。若到一阳来起复，便堪进火莫延迟。
一阳才动作丹时，铅鼎温温照幌帷。受气之初容易识，抽添运用且防危。
玄珠有象逐阳生，阳极阴消渐剥形。十月霜飞丹始熟，恁时神鬼也须惊。
前弦之后后弦前，药味平平气象全。采得归来𬬻里锻，锻成温养似烹鲜。
长男乍饮西方水，少女初开北地花。若使青娥相见后，一时关锁住黄家。
兔鸡之月及其时，刑德临门药象之。到此金砂须沐浴，若还加火必倾危。
卦中设象本仪形，得象忘言意自明。后世迷徒惟泥象，却行卦炁望飞升。
天地盈虚自有时，审观消息始知机。由来庚甲申明令，杀尽三尸道可期。
要得谷神长不死，须凭玄牝立根基。真精既返黄金室，一颗灵光永不离。
玄牝之门世罕知，休将口鼻妄施为。饶君吐纳经千载，争得金乌搦兔儿。
异名同出少人知，两者玄玄是要机。保命全形明损益，紫金丹药最灵奇。
始之有作无人见，及至无为众始知。但见无为为要道，岂知有作是根基。
黑中有白为丹母，雄里藏雌是圣胎。太一在𬬻宜守慎，三田聚宝应三台。
恍惚之中寻有象，杳冥之内觅真精。有无从此自相入，未见如何想得成。
四象会时玄体就，五行全处紫金明。脱胎入口通身圣，无限龙神尽失惊。
华池饮罢月凝辉，跨个金龙访紫微。从此众仙相识后，海潮陵谷任迁移。
要知金液还丹法，须向家园下种栽。不假吹嘘并著力，自然丹熟脱真胎。
徒施巧伪为功力，认取他家不死方。壶内旋添留命酒，鼎中收取返魂浆。
雪山一味好醍醐，倾入东阳造化𬬻。若过昆仑西北去，张骞方得见麻姑。
不识阳精及主宾，知他那个是疏亲。房中空闭尾闾穴，悮杀阎浮多少人。
万物芸芸各返根，返根复命即长存。知常返本人难会，妄作招凶众所闻。
欧冶亲传铸剑方，莫耶金水配柔刚。炼成便会知人意，万里诛妖一电光。
敲竹唤龟吞玉芝，鼓琴招凤饮刀圭。近来透体金光现，不与常人话此规。
药逢气类方成象，道合希夷即自然。一粒金丹吞入腹，始知我命不由天。
赫赤金丹一日成，古仙垂语实堪听。若言九载三年者，尽是推延款日程。
大药修之有易难，也知由我亦由天。若非积行施功德，动有群魔作障缘。
三才相盗食其时，此是神仙道德机。万化既安诸虑息，百骸俱理证无为。
阴符宝字逾三百，道德灵文止五千。今古上仙无限数，尽于此处达真诠。
饶君聪慧过颜闵，不遇师传莫强猜。只为丹经无口诀，教君何处结灵胎。
了了心猿方寸机，三千功行与天齐。自然有鼎烹龙虎，何必担家恋子妻。
未炼还丹须急炼，炼了还须知止足。若也持盈未已心，不免一朝遭殆辱。
须将死户为生户，莫执生门号死门。若会杀机明返覆，始知害里却生恩。
祸福由来互倚伏，还如影响相随逐。若能转此生杀机，返掌之间灾变福。
修行混俗且和光，圆即圆兮方即方。显晦逆从人莫测，教人争得见行藏。
饶君了悟真如性，未免抛身却入身。何似更兼修大药，顿超无漏作真人。
投胎夺舍及移居，旧住名为四果徒。若解降龙并伏虎，真金起屋几时枯。
鉴形闭气思神法，初出艰难后坦途。倏忽虽能游万国，奈何弃旧却移居。
释氏教人修极乐，亦缘极乐是金方。大都色相惟兹实，余二非真谩度量。
俗语常言合圣道，宜向其中细寻讨。能将日用颠倒求，天地尘沙尽成宝。
如来妙体遍河沙，万象森罗无障遮。会得圆通真法眼，始知三界是吾家。
视之不可见其形，及至呼之又却应。莫道此声如谷响，若还无谷有何声。
一物含闻见觉知，盖诸尘境显其机。灵常一物尚非有，四者凭何作所依。
不移一步到西天，端坐诸方在目前。项后有光犹是幻，云生足下未为仙。
见了真空空不空，圆明何处不圆通。根尘心法都无物，妙用方知与物同。
万物纵横在目前，随他动静任哗欢。圆明定慧终无染，似水生莲莲自干。
北风吹人不可出，清坐且可与君棋。明朝投局日未晚，从此亦复不吟诗。
知世如梦无所求，无所求心普空寂。还似梦中随梦境，成就河沙梦功德。
江南黄鹌飞满野，徐熙画此何为者。百年幅纸无所直，公每玩之常在把。
青门道北云为屋，大垆贮酒千万斛。独龙注雨如车轴，不畏不售畏不续。
北风阁雨去不下，惊沙苍茫乱昏晓。传闻城外八九里，雹大如拳死飞鸟。
浮云离披久不合，太阳独行干万物。谁令昨夜雨霶沱，北风萧萧寒到骨。
湖海元丰岁又登，稆生犹足暗沟塍。家家露积如山垅，黄发咨嗟见未曾。
放歌扶杖出前林，遥和丰年击壤音。曾侍土阶知帝力，曲中时有誉尧心。
豚栅鸡埘晻霭间，暮林摇落献南山。丰年处处人家好，随意飘然得往还。
莫将戏事扰真情，且可随缘道我赢。战罢两奁分白黑，一枰何处有亏成。
玉斧修成宝月团，月边仍有女乘鸾。青冥风露非人世，鬓乱钗斜特地寒。
黄粱欲熟且留连，漫道春归莫怅然。蝴蝶岂能知梦事，蘧蘧飞堕晚花前。
东城酒散夕阳迟，南陌秋千寂寞垂。人与长瓶卧芳草，风将急管度青枝。
东冈岁晚一登临，共望长河映远林。万窍怒呺风丧我，千波竞涌水无心。
青秧漫漫出初齐，鸡犬遥闻路却迷。但见山花流出水，那知不是武陵溪。
爆竹声中一岁除，东风送暖入屠苏。千门万户曈曈日，争插新桃换旧符。
九日无欢可得追，飘然随意历山陂。蒋陵西曲风烟惨，也有黄花一两枝。
幅巾慵整露苍华，度陇深寻一径斜。小雨初晴好天气，晚花残照野人家。
南荡东陂水渐多，陌头车马断经过。钟山未放朝云散，奈此黄梅细雨何。
芙蕖耐夏复宜秋，一种今年便满沟。南荡东陂无此物，但随深浅见游鯈。
沟西直下看芙蕖，叶底三三两两鱼。若比濠梁应更乐，近人浑不畏舂鉏。
东皋揽结知新岁，西崦攀翻忆去年。肘上柳生浑不管，眼前花发即欣然。
一陂焰水蒋陵西，含风却转与城齐。周遭碧铜磨作港，逼塞绿锦剪成畦。
园蔬小摘嫩还抽，畦稻新舂滑欲流。枕簟不移随处有，饱餐甘寝更无求。
翛然三月闭柴荆，绿叶阴阴忽满城。自是老年游兴少，春风何处不堪行。
杖藜随水转东冈，兴罢还来赴一床。尧桀是非时入梦，固知余习未全忘。
图书老矣尚纷披，神劓天黥以有知。茅竹结蟠聊一愒，却寻三界外愚痴。
老嫌智巧累形躯，欲就田翁学破除。百岁用痴能几许，救吾黥劓可无余。
移柳当门何啻五，穿松作径适成三。临流遇兴还能赋，自比渊明或未惭。
谁将石黛染春潮，复撚黄金作柳条。西崦东沟从此好，笋舆追我莫辞遥。
雪干云浄见遥岑，南陌芳菲复可寻。换得千颦为一笑，春风吹柳万黄金。
南浦东冈二月时，物华撩我有新诗。含风鸭绿粼粼起，弄日鹅黄袅袅垂。
竹里编茅倚石根，竹茎疏处见前村。闲眠尽日无人到，自有春风为扫门。
随意柴荆手自开，沿冈度堑复登台。小桥风露扁舟月，迷鸟羁雌竟往来。
秋云放雨静山林，万壑崩湍共一音。欲记荒寒无善画，頼传悲壮有能琴。
春风过柳绿如缲，晴日烝红出小桃。池暖水香鱼出处，一环清浪涌亭皋。
陂麦连云惨淡黄，绿阴门巷不多凉。更无一片桃花在，借问春归有底忙。
木末北山烟冉冉，草根南涧水泠泠。缲成白雪桑重绿，割尽黄云稻正青。
杖策窥园日数巡，攀花弄草兴常新。董生只被公羊惑，肯信捐书一语真。
久应飘转作蓬飞，眷惜冠巾未忍违。种种春风吹不长，星星明月照还稀。
从衰得白自天机，未怪长青与愿违。看取春条随日长，会须秋叶向人稀。
灶鬼何为便赫然，似嫌刀机苦无膻。图书得免同煨烬，却頼厨人凊不眠。
青烟散入夜云流，赤焰侵寻上瓦沟。门户便疑能炙手，比邻何苦却焦头。
石梁茅屋有弯埼，流水溅溅度两陂。晴日暖风生麦气，绿阴幽草胜花时。
千蹊百隧散林丘，图画风烟一色秋。但有兴来随处好，杨朱何苦涕横流。
南郭先生比鷾鸸，年年过我未愆期。休论王谢当时事，大抵乌衣祇旧时。
玉润金明信好冠，错刀剜出藓纹干。不忘君惠常加首，要使欢盟未可寒。
冠工新意斲檀栾，雾卷云烝久未干。遗我山林真自称，何须貂暖配金寒。
且欲相邀卧看山，扁舟自可送君还。留连城郭今如此，知复何时伴我闲。
吟叹君诗久掉头，知君兴不负沧洲。土山欲为羊昙赌，且可专心学奕秋。
若将有限计无涯，自困真同算海沙。随顺世缘聊戏剧，莫言河渚是吾家。
庵成有兴亦寻春，风暖荒莱步始匀。若遇好花须一笑，岂妨迦叶杜多身。
明时君尚富春秋，岂比衰翁远自投。智略未应施畎亩，上前他日望吾丘。
寄公无国寄钟山，垣屋青松晻霭间。长以声音为佛事，野风萧飒水潺湲。
忆昨同追八马蹄，约公投老此山栖。公乘白凤今何处，我适新年值白鸡。
解我葱珩脱孟劳，暮年甘与子同袍。新诗比旧增奇峭，若许追攀莫太高。
未曾相识已相怜，香火灵山亦有缘。训释虽工君尚少，不应急务世人传。
雪云江上语依依，不比寻常恨有违。四十余年心莫逆，故人如我与君稀。
岁暮青条已见梅，余花次第相争开。淮南无此山林胜，作意春风更一来。
南浦柔条拂地垂，攀翻聊寄我西悲。武昌官柳年年好，他日春风忆此时。
投老归来一幅巾，尚私荣禄备藩臣。芙蓉堂下疏秋水，且与龟鱼作主人。
乞得胶胶扰扰身，五湖烟水替风尘。祇将凫雁同为侣，不与龟鱼作主人。
投老唯公最故人，相寻长恨隔城𬮱。百年俯仰随薪尽，画手空传浄戒身。
薰风洲渚荠花繁，看上征鞍立寺门。投老难堪与君别，倚江从此望还辕。
前时偶见花如梦，红紫纷披竞浅深。今日重来如梦觉，静无余馥可追寻。
路过潮沟八九盘，招提雪脊隠云端。金钿一一花总老，翠被重重山更寒。
齐安孤起宋兴前，光宅相仍一水边。蜂分蚁争今不见，故窠遗垤尚依然。
道人投老寄山林，偶坐翛然洗我心。梦境此身能且在，明年寒食更相寻。
老于陈迹倦追攀，但见幽人数往还。忆我小诗成怅望，钟山只隔数重山。
世间投老断攀缘，忽忆东游已十年。但有当时京口月，与公随我故依然。
与公京口水云闲，问月何时照我还。邂逅我还还问月，何时照我宿金山。
庵云作顶峭无邻，衣月为衿静称身。木落冈峦因自献，水归洲渚得横陈。
午鸡声不到禅林，柏子烟中静拥衾。忽忆西岩道人语，杖藜乘兴得幽寻。
稻畦藏水绿秧齐，松鬣初干尚有泥。纵蹇寻冈归独卧，东庵残梦午时鸡。
南州岁晚亦花开，有底堪随驿使来。看取钟山如许雪，何须持寄岭头梅。
我名公字偶相同，我屋公墩在眼中。公去我来墩属我，不应墩姓尚随公。
谢公陈迹自难追，山月淮云祗往时。一去可怜终不返，暮年垂泪对桓伊。
东陂风雨卧黄云，塍水翻沟隔垅分。舂玉取新知不晚，腰镰今日已纷纷。
荷叶初开笋渐抽，东陂南荡正堪游。无端垅上翛翛麦，横起寒风占作秋。
山陂院落今挼种，城郭楼台已放灯。白发逢春唯有睡，睡间啼鸟亦生憎。
北山朝气澹高秋，欲往愁沾独少留。散策缘冈初见日，兴随云尽复中休。
故人家果独难忘，秋实初成便得尝。直使紫花形味胜，岂能终日望咸阳。
淮圃新阴百亩凉，分甘每得助秋尝。张公大谷虽云美，谁肯苞苴出晋阳。
甘滋南北共传夸，栽接还如老圃家。谁谓交梨非外奖，因君浇灌已萌芽。
香火因缘寄此山，主恩投老更人间。伤心踯躅冈头路，明日春风自往还。
穷谷经春不识花，新松老柏自欹斜。慇懃更上山头望，白下城中有几家。
陈迹难寻天柱源，疏封投老误明恩。国人欲识公归处，杨柳萧萧白下门。
桐乡山远复川长，紫翠连城碧满隍。今日桐乡谁爱我，当时我自爱桐乡。
开国桐乡已白头，国人谁复记前游。故情但有吴塘水，转入东江向我流。
一陂春水绕花身，花影妖饶各占春。纵被春风吹作雪，绝胜南陌碾成尘。
青灯隔幔映悠悠，小雨含烟凝不流。祇听蛩声已无梦，五更桐叶强知秋。
华发寻春喜见梅，一株临路雪培堆。凤城南陌他年忆，杳杳难随驿使来。
野水荒山寂寞滨，芳条弄色最关春。故将明艳凌霜雪，未怕青腰玉女嗔。
亭亭背暖临沟处，脉脉含芳映雪时。莫恨夜来无伴侣，月明还见影参差。
江南岁尽多风雪，也有红梅漏泄春。颜色凌寒终惨澹，不应摇落始愁人。
闻有名花即谩栽，慇懃准拟故人来。故人岁岁相逢晚，知复同看几度开。
故人不惜马虺𬯎，许我年年一度来。野馆萧条无准拟，与君封殖浪山梅。
午阴宽占一方苔，映水前年坐看栽。红蕊似嫌尘染污，青条飞上别枝开。
酴醿一架最先来，夹水金沙次第栽。浓绿扶疏云对起，醉红撩乱雪争开。
北山输绿涨横陂，直壍回塘滟滟时。细数落花因坐久，缓寻芳草得归迟。
补落迦山传得种，阎浮檀水染成花。光明一室真金色，复似毗耶长者家。
院落秋深数菊丛，缘花错莫两三蜂。蜜房岁晚能多少，酒盏重阳自不供。
杨柳杏花何处好，石梁茅屋雨初干。绿垂静路要深驻，红写清陂得细看。
阳坡风暖雪初融，度谷遥看积翠重。磊砢拂天吾所爱，他生来此听楼钟。
山樱抱石荫松枝，比并余花发最迟。頼有春风嫌寂寞，吹香渡水报人知。
濯锦江边木有桤，小园封植伫华滋。地偏或免桓魋伐，岁晚聊同庾信移。
恩宽一老寄松筠，晏卧东窗度几春。天厩赐驹龙化去，谩容小蹇载闲身。
川原一片绿交加，深树冥冥不见花。风日有情无处著，初回光景到桑麻。
槐阴过雨尽新秋，盆底看云映水流。忽忆小金山下路，绿苹稀处看游鯈。
钟山咫尺被云埋，何况南楼与北斋。昨夜月明江上梦，逆随潮水到秦淮。
日西江口落征帆，却望城楼泪满衫。从此梦归无别路，破头山北北山南。
青青石上岁寒枝，一寸岩前手自移。闻道近来高数尺，此身蒲柳故应衰。
中年许国邯郸梦，晚岁还家圹埌游。南望青山知不远，五湖春草入扁舟。
数篇持往助欢咍，想见封题手自开。春草已生无好句，阿连空复梦中来。
一日东冈上几回，百重云水隔苏台。遥知别后诗无数，黄犬归时总寄来。
梦想平生在一丘，暮年方此得优游。江湖相忘真鱼乐，怪汝长谣特地愁。
杖藜缘堑复穿桥，谁与高秋共寂寥。伫立东冈一搔首，冷云衰草暮迢迢。
数椽生草覆莓苔，一径墙阴𣃁雪开。王吉囊衣新徙舍，杖藜从此为君来。
数椽庳屋茨生草，三亩荒园种晚蔬。永日终无一杯酒，可能留得故人车。
白下长干一水间，竹云新笋已斑斑。明朝若有扁舟兴，落日潮生尚可还。
山林投老倦纷纷，独卧看云却忆君。云尚无心能出岫，不应君更懒于云。
门前秋水可扬舲，有意西寻白下亭。只欲往来相邂逅，却嫌招唤苦丁宁。
捐书去寄老山林，无复追缘往事心。忽值故人乘雪兴，玉堂前话得重寻。
忽去飘然游冶盘，共疑枝策在梁端。禅心暂起何妨寂，道骨虽清不畏寒。
邯郸四十余年梦，相对黄粱欲熟时。万事祇如空鸟迹，怪君强记尚能追。
周颙宅作阿兰若，娄约身归窣堵坡。今日隠侯孙亦老，偶寻陈迹到烟萝。
水南水北重重柳，山后山前处处梅。未即此身随物化，年年长趁此时来。
招提诗壁漫黄埃，忽忽笼纱两过梅。老值白鸡能不死，复随春色破寒来。
风暖柴荆处处开，雪干沙浄水洄洄。意行却得前年路，看尽梅花看竹来。
缲成白雪桑重绿，割尽黄云稻正青。它日玉堂挥翰手，芳时同此赋林坰。
据梧枝策事如毛，久苦诸君共此劳。遥望南山堪散释，故寻西路一登高。
独龙东路得平冈，始免游人屐齿妨。更有主林身半现，与公随转作阴凉。
竹鸡呼我出华胥，起灭篝灯拥燎𬬻。试问道人何所梦，但言浑忘不言无。
与客东来欲试茶，倦投松石坐欹斜。暗香一阵连风起，知有蔷薇涧底花。
城郭纷纷老倦寻，幅巾来寄北山岑。长遭客子留连我，未快穿云涉水心。
野水从横漱屋除，午窗残梦鸟相呼。春风日日吹香草，山北山南路欲无。
我与丹青两幻身，世间流转会成尘。但知此物非他物，莫问今人犹昔人。
定林斋后鸣禽散，只有提壶守屋檐。苦劝道人沽美酒，不应无意引陶潜。
自古能全已不才，岂论骐骥与驽骀。放归自食情虽适，络首犹存亦可哀。
小雨轻风落楝花，细红如雪点平沙。槿篱竹屋江村路，时见宜城卖酒家。
散策东冈亦已劳，横塘西转有亭皋。絮飞度屋何许柳，花落填沟无数桃。
简老已归黄土陌，渊师今作白头翁。百忧三十余年事，陈迹山林草野中。
月入千江体不分，道人非复世间人。钟山南北安禅地，香火他时共两身。
贺兰溪上几株松，南北东西有几峰。买得住来今几日，寻常谁与坐从容。
茆檐长扫静无苔，花木成畦手自栽。一水护田将绿绕，两山排闼送青来。
桑条索漠楝花繁，风敛余香暗度垣。黄鸟数声残午梦，尚疑身属半山园。
西崦晴天得强扶，出林知有故人居。数能过我论奇字，当复令公见异书。
有兴提鱼就公煮，此言虽在已三年。皖灊终负幽人约，空对湖山坐惘然。
永庆招提墨数行，岁时风露每凄伤。残骸岂久人间世，故有情钟未可忘。
画船南北水遥通，日暮幅巾篁竹中。行到月台逢翠碧，背人飞过子城东。
谈经投老拚悠悠，为吏文书了即休。深炷𬬻烟闭斋合，卧听檐雨泻高秋。
扶衰南陌望长楸，灯火如星满地流。但怪传呼杀风景，岂知禅客夜相投。
欲牵淮舸共寻源，且踏青青绕杏园。忆我旧时光宅路，依然桑柳映花繁。
丽泽门西日未俄，水明沙浄卷纤罗。绿琼洲渚青瑶嶂，付与诗工敢琢磨。
残生伤性老躭书，年少东来复起予。各据槁梧同不寐，偶然闻雨落阶除。
不见故人天际舟，小亭残日更回头。缲成白雪三千丈，细草孤云一片愁。
君诗何以解人愁，初日红蕖碧水流。未怕元刘妨独步，每思陶谢与同游。
知子鸣弦意在山，一官聊复戏人间。能为白下东南尉，藜杖缁巾得往还。
千山访我几摧辀，清坐来看十日留。势利白头何足道，古人倾盖有绸缪。
火暖窗明粥一盂，晨兴相对寂无鱼。超然圣寺山林外，别有禅天好浄居。
重将坏色染衣裙，共卧钟山一坞云。客舍黄粱今始熟，鸟残红柿昔曾分。
双鬟嬉戏我庭除，争挽新花比并襦。亲结香缨知不久，汝翁那更镊髭须。
禅房借枕得重欹，陈迹翛然尚有诗。嗟我与公皆老矣，拂天松柏见栽时。
君正忙时我正闲，如何同得到钟山。夷门二十年前事，回首黄尘一梦间。
城郭山林路半分，君家尘土我家云。莫吹尘土来污我，我自有云持寄君。
竹柏相望数十楹，藕花多处复开亭。如何更欲通南埭，割我钟山一半青。
鲁山眉宇人不见，只有歌辞来向东。借问楼前踏于𫇭，何如云卧唱松风。
直谅多为世所排，有怀长向我前开。暮年惆怅谁知此，南陌东阡独往来。
覆舟山下龙光寺，玄武湖畔五龙堂。想见旧时游历处，烟云渺渺水茫茫。
烟云渺渺水茫茫，缭绕芜城一带长。蒿目黄尘忧世事，追思陈迹故难忘。
追思陈迹故难忘，翠木苍藤水一方。闻说精庐今更好，好随残汴理归艎。
残菊冥冥风更吹，雨如梅子欲黄时。相看握手总无语，愁满眼前心自知。
白烟弥漫接天涯，黯黯长空一道斜。有似钱塘江上望，晚潮初落见平沙。
落日平林一水边，芜城掩映祇苍然。白头追想当时事，幕府青衫最少年。
京口瓜洲一水间，钟山祇隔数重山。春风自绿江南岸，明月何时照我还。
忆我东游未有须，扶衰重此驻肩舆。市中年少今谁在，鲁叟当街六十余。
强扶衰病牵淮舸，尚怯春风溯午潮。花与新吾如有意，山于何处不相招。
投老翻为世网婴，低徊终恐负平生。何时白土冈头路，渡水穿云取次行。
万事黄粱欲熟时，世间谈笑漫追随。鸡虫得失何须算，鹏鷃逍遥各自知。
衰容一见便疑真，李子挥毫故有神。欲去钟山终不忍，谢渠分我死前身。
南山新长凤凰雏，眉目分明画不如。年小从他爱梨栗，长成须读五车书。
令尹犀舟失去期，怃然凭几占文移。劝君慎莫谗风伯，会有开帆破浪时。
卢仝不出憎流俗，我卜郊居避俗憎。仝有邻僧来乞米，我今送米乞邻僧。
柘冈西路白云深，想子东归得重寻。亦见旧时红踯躅，为言春至每伤心。
还家一笑即芳辰，好与名山作主人。邂逅五湖乘兴往，相邀锦绣谷中春。
岁晚相逢喜且悲，莫占风日恨归迟。我如逆旅当去客，复会有无那得知。
昏黑投林晓更惊，背人相唤百般鸣。柴门长闭春风暖，事外还能见鸟情。
乌塘渺渺绿平堤，堤上行人各有携。试问春风何处好，辛夷如雪柘冈西。
万事纷纷祇偶然，老来容易得新年。柘冈西路花如雪，回首春风最可怜。
青青千里乱春袍，宿雨催红出小桃。回首北城无限思，日酣川浄野云高。
金陵陈迹老莓苔，南北游人自往来。最忆春风石城坞，家家桃杏过墙开。
午枕花前簟欲流，日催红影上帘钩。窥人鸟唤悠飏梦，隔水山供宛转愁。
州桥蹋月想山椒，回首哀湍未觉遥。今夜重闻旧呜咽，却看山月话州桥。
明州城郭画中传，尚记西亭一舣船。投老心情非复昔，当时山水故依然。
金明驰道柳参天，投老重来听管弦。饱食太官还惜日，夕阳临水意茫然。
黄尘投老倦匆匆，故绕盆池种水红。落日欹眠何所忆，江湖秋梦𫇛声中。
一梦章江已十年，故人重见想皤然。祇应两岸当时柳，能到春来尚可怜。
逸少池边有一丘，西山南浦惯曾游。残年归去终无乐，闻说章江即泪流。
隠隠西南月一钩，春风落日澹如秋。房栊半掩无人语，鼓角声中始欲愁。
涧水无声绕竹流，竹西花草弄春柔。茅檐相对坐终日，一鸟不鸣山更幽。
扑扑烟岚绕四阿，物华终恨未能多。故应陡起三千丈，始奈重山复岭何。
三年衣上禁城尘，抚事怊然愧古人。明月沧波秋万顷，扁舟长寄梦中身。
陇东流水向东流，不肯相随过陇头。祗有月明西海上，伴人征戍替人愁。
陇西流水向西流，自古相传到此愁。添却征人无限泪，怪来呜咽已千秋。
斜径偶通南埭路，数家遥对北山岑。草头蛱蝶黄花晚，菱角蜻蜓翠蔓深。
北山吹雨送残春，南涧朝来绿映人。昨日杏花浑不见，故应随水到江滨。
晴明山鸟百般催，不待桃花一半开。雨后绿阴空绕舍，总将春色付莓苔。
日西阶影转梧桐，帘卷青山簟半空。金鸭火销沈水冷，悠悠残梦鸟声中。
翠木交阴覆两檐，夜天如水碧湉湉。帝城风月看常好，人世悲哀老自添。
御柳新黄已迸条，宫沟薄冻未全消。人间今日春多少，祇看东方北斗杓。
冰入春风涨御沟，上林花气欲飞浮。未央屋瓦犹残雪，却为祥云映日流。
夜开金钥诏辞臣，对御抽毫草帝纶。须信朝家重儒术，一时同榜用三人。
青烟漠漠雨纷纷，水殿西廊北苑门。已著单衣犹禁火，海棠花下怯黄昏。
少时操笔坐中庭，子墨文章颇自轻。圣世选材终用赋，白头来此试诸生。
六幅生绡四五峰，暮云楼阁有无中。去年今日长干里，遥望钟山与此同。
龙甲虬髯不可攀，亭亭千丈荫南山。应嗟无地逃斤斧，岂愿争明爝火间。
云木何时两翅翻，玉笼金锁祇烦冤。真须强学人间语，举世无人解鸟言。
羽毛摧落向人愁，当食哀鸣似有求。万里衡阳冬欲暖，失身元为稻粱谋。
六年湖海老侵寻，千里归来一寸心。西望国门搔短发，九天宫阙五云深。
世故纷纷漫白头，欲寻归路更迟留。钟山北绕无穷水，散发何时一钓舟。
天下纷纷未一家，贩缯屠狗尚雄夸。东陵岂是无能者，独傍青门手种瓜。
颓城百雉拥高秋，驱马临风想圣丘。此道门人多未悟，尔来千载判悠悠。
壮士轩昂非自谋，近臣当为国深忧。区区女子无高意，追念牛衣暖即休。
神物登天扰可骑，如何孔甲但能羁。当时若更无刘累，龙意茫然岂得知。
文成五利老纷纷，方丈蓬莱但可闻。万里出师求宝马，飘然空有意凌云。
京房刘向各称忠，诏狱当时迹自穷。毕竟论心异恭显，不妨迷国略相同。
赐也能言未识真，误将心许汉阴人。桔槔俯仰妨何事，抱瓮区区老此身。
重将白发旁墙阴，陈迹茫然不可寻。花鸟总知春烂熳，人间独自有伤心。
载酒欲寻江上舟，出门无路水交流。黄昏独倚春风立，看却花开触地愁。
楚天如梦水悠悠，花底残红漫不收。独绕去年挥泪处，还将牢落对沧洲。
江北秋阴一半开，晚云含雨却低回。青山缭绕疑无路，忽见千帆隠映来。
春江渺渺抱墙流，烟草茸茸一片愁。吹尽柳花人不见，青旗催日下城头。
城云如梦柳僛僛，野水横来强满池。九十日春浑得雨，故应留润作花时。
江湖归不及花时，空绕扶疏绿玉枝。夜直去年看蓓蕾，昼眠今日对纷披。
荒烟凉雨助人悲，泪染衣巾不自知。除却春风沙际绿，一如看汝过江时。
莳果疏泉带浅山，柴门虽设要常关。别开小径连松路，祗与邻僧约往还。
一自君家把酒杯，六年波浪与尘埃。不知乌石冈边路，至老相寻得几回。
若耶溪上踏莓苔，兴罢张帆载酒回。汀草岸花浑不见，青山无数逐人来。
乌石冈边缭绕山，柴荆细路水云间。吹花嚼蕊长来往，祗有春风似我闲。
定林青木老参天，横贯东南一道泉。六月杖藜寻石路，午阴多处弄潺湲。
屋绕湾溪竹绕山，溪山却在白云间。临溪放艇依山坐，溪鸟山花共我闲。
春山撩乱水纵横，篱落荒畦草自生。独往独来山下路，笋舆看得绿阴成。
终日看山不厌山，买山终待老山间。山花落尽山长在，山水空流山自闲。
偶向松间觅旧题，野人休诵北山移。丈夫出处非无意，猿鹤从来不自知。
纷纷应接使人愁，与子从容喜问酬。他日故将泥自庇，今朝欲以雨相留。
苏州司业诗名老，乐府皆言妙入神。看似寻常最奇崛，成如容易却艰辛。
春风荡屋雨填沟，东合翛然拥罽裘。邻壁黄粱炊未熟，唤回残梦有鸣驺。
孙陵西曲岸乌纱，知汝凄凉正忆家。人世岂能无聚散，亦逢佳节且吹花。
秋灯一点映笼纱，好读楞严莫念家。能了诸缘如梦事，世间唯有妙莲花。
曲沼融融泮尽澌，暖烟笼瓦碧参差。人情共恨春犹浅，不问寒梅有几枝。
神奸变化久难知，禹鼎由来更不疑。螭魅合谋非一日，太丘真复社亡迟。
泰坛东路绕重营，独背朝阳信马行。漫道城南天尺五，荒林时见一柴荆。
城郭千家一弹丸，蜀冈拥肿作蛇蟠。眼前不道无苍翠，偷得钟山隔水看。
堂邑山林久寂寥，属车前日驻鸡翘。冥冥独凤随云雾，南陌空闻引葬箫。
救黥医劓世无方，断简陈编付药房。祝我寿龄君好语，毗耶一夜满城香。
寒逼清枝故有梅，草堂先对白头开。残骸已若鸡年梦，犹见骚人几度来。
淮山但有八公名，鸿宝烧金竟不成。身与仙人守都厕，可能鸡犬得长生。
七年五过徐城县，自笑皇皇此世间。安得身如仓庾氏，一官能到子孙闲。
好去翩然丁令威，昔人且在不应非。淮云岂与辽天阔，想复留情故一归。
西州行路日萧条，执手伤怀不自聊。游子故乡终念返，岂能无意冶城潮。
邂逅相随一日闲，或缘香火共灵山。夕阳兴罢黄尘陌，直似蓬莱堕世间。
白下长干何可见，风尘愁杀庾兰成。去年今日青松路，亦自闻蝉第一声。
吴兴太守美如何，柳恽诗才未足多。遥想郡人迎下担，白苹洲渚正沧波。
投老归来供奉班，尘埃无复见钟山。何须更待黄粱熟，始觉人间是梦间。
茅屋沧洲一酒旗，午烟孤起隔林炊。江清日暖芦花转，祇似春风柳絮时。
去马来车扰扰尘，自难长寄水云身。碧岩后主今为客，何况开山说法人。
万事悠悠心自知，强颜于世转参差。移床独卧秋风里，静看蜘蛛结网丝。
大梁春雪满城泥，一马常瞻落日归。身世自知还自笑，悠悠三十九年非。
悠悠独梦水西轩，百舌枝头语更繁。山鸟不应知地禁，亦逢春暖即啾喧。
竹上秋风吹网丝，角门常闭吏人稀。萧萧一榻卷书坐，直到日斜骑马归。
县瓠城南陂水深，春泥满眼路岖嵚。独骑瘦马冲残雨，前伴茫茫不可寻。
彩衣东笑上归船，莱氏欢娱在晚年。嗟我白头生意尽，看君今日更凄然。
明碧轩南竹数丛，别来江外几秋风。道人无复人间世，嗟我今为白发翁。
金炉香尽漏声残，翦翦轻风阵阵寒。春色恼人眠不得，月移花影上栏干。
白发无聊病更侵，移床卧竹向秋阴。朝来雁背西风急，吹折江湖万里心。
咫尺淹留可奈何，东西虚共一姮娥。阶前枣树应摇落，此夜清光得几多。
青灯照我梦城西，坐上传觞把菊枝。忽忽觉来头更白，隔墙闻语趁朝时。
萧萧疏雨吹檐角，噎噎暝蛩啼草根。闲却荒庭归未得，一灯明灭照黄昏。
人间投老事纷纷，才薄何能强致君。一马黄尘南陌路，眼中唯见北山云。
红襆未开知婉娩，紫囊犹结想芳菲。此花似欲留人住，山鸟无端劝我归。
柴门照水见青苔，春绕花枝漫漫开。路远游人行不到，日长啼鸟去还来。
渌绕宫城漫漫流，鹅黄小蝶弄春柔。问知公子朝陵去，归得花时却自愁。
知公尚忆洛城中，醉里穿花满袖风。花亦有知还有恨，今为红药主人翁。
惯作野人多野兴，欲为时用少时材。出城偶与沙尘背，转觉溪山入眼来。
涿州沙上望桑干，鞍马春风特地寒。万里如今持汉节，却寻此路使呼韩。
涿州沙上饮盘桓，看舞春风小契丹。塞雨巧催燕泪落，蒙蒙吹湿汉衣冠。
荒云凉雨水悠悠，鞍马东西鼓吹休。尚有燕人数行泪，回身却望塞南流。
汜水鸿沟楚汉间，跳兵走马百重山。如何咫尺商于地，便有园公绮季闲。
荒村日午未开门，雨后余花满地存。举世但能旌隠逸，谁人知道是王孙。
懒读书来已数年，从人嘲我腹便便。为嫌归舍儿童聒，故就僧房借榻眠。
沙砾藏春未放来，荒庭终日守陈荄。遥怜草色裙腰绿，湖寺西南一径开。
海气冥冥涨楚氛，汀洲回薄水横分。青松十里钟山路，祇隔西南一片云。
昨日君恩悮赐环，归肠一夜绕钟山。虽然眷恋明时禄，羞见琅邪有邴丹。
北山摇落水峥嵘，想见扬帆出广陵。平世自无忧国事，求田应不忤陈登。
舟约刀头止岁前，故人专使手书传。出门江口问消息，极目寒沙空渺然。
欲见道人非一朝，杖藜无路到青霄。千岩万壑排风雨，想对铜𬬻柏子烧。
草没苔侵弃道周，误恩三品竟何酬。国亡今日顽无耻，似为当年不与谋。
屋山终日信飘飘，似与幽人破寂寥。为有机心须强聒，直教悬解始声消。
帘幕无风起泬寥，谁悲精铁任飘飘。随商应角知无意，不待歌成韵已消。
万物能鸣为不平，世间歌哭两营营。君知此物心何欲，自信天机自有声。
风来风去岂尝要，随分铿锵与寂寥。不似人间古钟磬，从来文饰到今朝。
系身高处本无心，万窍鸣时有玉音。欲作镆耶为物使，知君能笑不祥金。
疏铁檐间挂作琴，清风才到遽成音。伊人欲问无真意，向道从来不博金。
知君欲上武陵溪，水自东流人自西。到日桃花应已谢，想君应不为花迷。
刳木为舟数丈余，卧看风月映芙蕖。清香一阵浑无暑，时有惊榔跃出鱼。
一灯相伴十余年，旧事陈言知几编。到了不如无累后，困来颠倒枕书眠。
结绮临春草一丘，尚残宫井戒千秋。奢淫自是前王耻，不到龙沈亦可羞。
海棠开后数金沙，高架层层吐绛葩。咫尺西城无力到，不知谁赏魏家花。
千丈崩奔落石埼，秋声散入夜云悲。州桥月下闻流水，不忘钟山独宿时。
寒光乍洗山川莹，清影遥分草树纤。万里更无云物动，中天只有兔随蟾。
江海清明上下兼，碧天遥见一毫纤。此时只欲浮云尽，窟穴何妨有兔蟾。
一片清光万里兼，几回圆极又纤纤。君看出没非无意，岂为辛懃养玉蟾。
只愁风雨劫春回，怕见枝头烂熳开。野鸟不知人意绪，啄教零乱点苍苔。
心怜红蕊与移栽，不惜年年粪壤培。风雨无时谁会得，欲教零乱强催开。
看时高艳先惊眼，折处幽香易满怀。野女强簪看亦丑，少教憔悴逐荆钗。
蟠桃移种杏园初，红抹燕脂嫩脸苏。闻道飘零落人世，清香得似旧时无。
都城花木久知春，北路余寒尚中人。宿草连云青未得，东风无頼只惊尘。
窗壁风回午枕凉，清谈相对一胡床。心知帝力同天地，能使人间白日长。
智力区区不为身，欲将何力助强秦。只应埋没千秋后，更足诗书发冢人。
定知花发是归期，不奈归心日日归。风雪岂知行客恨，向人更作落花飞。
寄托荒山鬼与邻，一生黄卷不离身。百年薪尽随缘去，莫学缁郎更误人。
吹破春冰水放光，山花涧草百般香。身闲处处堪行乐，何事低徊两鬓霜。
童子穿云晚未归，谁收松下著残棋。先生醉卧落花里，春去人间总不知。
绿娇隠约眉轻扫，红嫩妖饶脸薄粧。巧笔写传功未尽，清才吟咏兴何长。
红蕊曾游此地来，青青今见数枝梅。只应尚有娇春意，不肯凌寒取次开。
勋业无成照水羞，黄尘入眼见山愁。烟中漠漠江南岸，更与家人一少留。
白头重到太宁宫，玉珮琼琚在眼中。歌舞可怜人暗换，花开花落几春风。
朝阳映屋拥书眠，梦想钟山一慨然。投老安能长忍垢，会当归此濯寒泉。
乌石冈头踯躅红，东江柳色涨春风。物华人意曾相值，永日留连草莽中。
小雨萧萧润水亭，花风飐飐破浮萍。看花听竹心无事，风竹声中作醉醒。
千里归来倦宦身，欲寻田宅豫求邻。能将孝友传家世，乡邑如君更几人。
柔桑采尽绿阴稀，芦箔蚕成密茧肥。聊向村家问风俗，如何勤苦尚凶饥。
埋没残碑草自春，旋风时出地中尘。墦间夜半分珠玉，犹是当时乞祭人。
残椁穿来欲几春，萧萧长草没骐𬴊。墦间或有樵苏客，未必他年醉饱人。
屋东瓜蔓已扶疏，小石蓝花破萼初。从此到寒能几日，风沙还见一年除。
檐花映日午风薰，时有黄鹂隔竹闻。香灺一𬬻春睡足，上方车马正纷纷。
萧萧出屋千竿玉，霭霭当窗一炷云。心力长年人事外，种花移石尚殷勤。
北轩名字经平子，爱此吾能为赋诗。山雨江风一披拂，箨龙还自有吟时。
仙事茫茫不可知，箨龙空此见孙枝。壶中若有闲天地，何苦归来问葛陂。
吹尽西陵歌舞尘，当时屋瓦始称珍。甄陶往往成今手，尚托声名动世人。
云鬟烟鬓与谁期，一去天边更不归。还似九疑山下女，千秋长望舜裳衣。
山前溪水涨潺潺，山后云埋不见山。不趁雨来耕水际，即穿云去卧山间。
冥冥江雨湿黄昏，天入沧洲漫不分。北涧欲通南涧水，南山正绕北山云。
儒者陵夷此道穷，千秋止有一扬雄。当时荐口终虚语，赋拟相如却未工。
道真沉溺九流浑，独溯颓波讨得源。岁晚强颜天禄阁，祇将奇字与人言。
谁有锄耰不自操，可怜园地满蓬蒿。欲寻春物无蹊径，独卧南床白日高。
茅簷午影转悠悠，门闭青苔水乱流。百啭黄鹂看不见，海棠无数出墙头。
沉魄浮魂不可招，遗编一读想风标。何妨举世嫌迂阔，故有斯人慰寂寥。
自古驱民在信诚，一言为重百金轻。今人未可非商鞅，商鞅能令政必行。
已分将身死势权，恶名磨灭几何年。想君魂魄千秋后，却悔初无二顷田。
范雎相秦倾九州，一言立断魏齐头。世间祸故不可忽，箦中死尸能报雠。
汉业存亡俯仰中，留侯当此每从容。固陵始议韩彭地，复道方图雍齿封。
束发河山百战功，白头富贵亦成空。华堂不著新歌舞，却要区区一老翁。
贫贱侵凌富贵骄，功名无复在刍荛。将军北面师降虏，此事人间久寂寥。
千载朱弦无此悲，欲弹孤绝鬼神疑。故人舍我闭黄壤，流水高山心自知。
中原秦鹿待新羁，力战纷纷此一时。有道吊民天即助，不知何用牧羊儿。
鄛人七十漫多奇，为汉敺民了不知。谁合军中称亚父，直须推让外黄儿。
一时谋议略施行，谁道君王薄贾生。爵位自高言尽废，古来何啻万公卿。
两生才器亦超群，黑白何劳强自分。好与骑奴同一处，此时俱事卫将军。
谢公才业自超群，误长清谈助世纷。秦晋区区等亡国，可能王衍胜商君。
范蠡五湖收远迹，管宁沧海寄余生。可怜世上风波恶，最有仁贤不敢行。
锢党纷纷果是非，当时高士见精微。可怜窦武陈蕃辈，欲与天争汉鼎归。
千载纷争共一毛，可怜身世两徒劳。无人语与刘玄德，问舍求田意最高。
志士无时亦少成，中才随世就功名。并汾诸子何为者，坐与文皇立太平。
奸罔纷纷不为明，有心天下共无成。空令执笔螭头者，日记君臣口舌争。
都城落日马萧萧，雨压春风暗柳条。天际归艎那可望，只将心寄海门潮。
彩绛缝囊海上舟，月团苍润紫烟浮。集英殿里春风晚，分到并门想麦秋。
碧月团团堕九天，封题寄与洛中仙。石楼试水宜频啜，金谷看花莫漫煎。
附𪩘凭崖岂易跻，无心应合与云齐。横身势欲填沧海，肯为行人惜马蹄。
破车伤马亦天成，所托虽高岂自营。四海不无容足地，行人何事此中行。
金屏翠幔与秋宜，得此年年醉不知。祇向贫家促机杼，几家能有一絇丝。
明星惨澹月参差，万窍含风各自悲。人散庙门灯火尽，却寻残梦独多时。
垂杨一径紫苔封，人语萧萧院落中。独有杏花如唤客，倚墙斜日数枝红。
黄花漠漠弄秋晖，无数蜜蜂花上飞。不忍独醒孤尔去，慇懃为折一枝归。
落尽群花独自芳，红英浑欲拒严霜。开元天子千秋节，戚里人家承露囊。
处处定知秋后别，年年长向社前逢。行藏自欲追时节，岂是人间不见容。
樊笼寄食老低摧，组丽深藏肯自媒。天日清明聊一吐，儿童初见互惊猜。
野花吹尽竹娟娟，尚有黄鹂最可怜。娅姹不知缘底事，背人飞过北山前。
翅轻于粉薄于缯，长被花牵不自胜。若信庄周尚非我，岂能投死为韩凭。
无限残红著地飞，溪头烟树翠相围。杨花独得东风意，相逐晴空去不归。
十年历遍人间事，却绕新花认故丛。南北此身知几日，山川长在泪痕中。
皖城西去百重山，陈迹今埋杳霭间。白发行藏空自感，春风江水照衰颜。
蓦水穿山近更赊，三更燃火饭僧家。乘田有秩难逃责，从事虽勤敢叹嗟。
浮烟漠漠细沙平，飞雨溅溅嫩水生。异日不知来照影，更添华发几千茎。
乡垒新恩借旧朱，欲辞灊皖更踌蹰。攒峰列岫应讥我，饱食穷年报礼虚。
戴盆难与望天兼，自怪虚名亦自嫌。槁壤太牢俱有味，可能蚯蚓独清廉。
木落草摇洲渚昏，泊船深闭雨中门。回灯只欲寻归梦，儿女纷纷强笑言。
北檝南樯泊四垂，共怜金碧烂参差。孤根万丈沧波底，除却蛟龙世不知。
波澜荡沃乾坤大，气象包藏水石闲。祇有此中宜旷望，谁令天作海门山。
天日苍茫海气深，一船西去此登临。丹楼碧阁皆时事，只有江山古到今。
山如碧浪翻江去，水似青天照眼明。唤取仙人来住此，莫教辛苦上层城。
两山松栎暗朱藤，一水中间胜武陵。午梵隔云知有寺，夕阳归去不逢僧。
山腰石有千年润，海眼泉无一日干。天下苍生待霖雨，不知龙向此中蟠。
人传湫水未尝枯，满底苍苔乱发粗。四海旱多霖雨少，此中端有卧龙无。
松篁不动翠相重，日射流尘四散红。地上行人愁暍死，那知高处有清风。
一溪清泻百山重，风物能留邴曼容。后夜肯思幽兴极，月明孤影伴寒松。
水光山气碧浮浮，落日将归又少留。从此祇应长入梦，梦中还与故人游。
身先诸老斡枢机，再见王门阖左扉。但恨东归相值晚，岂知临别更心违。
几年相约在林丘，眼见京江更阻游。遗我珠玑何以报，恨无瑶玉与公舟。
藏春花木望中迷，水复山长道阻跻。怊怅老年尘世累，无因重到武陵溪。
临津艳艳花千树，夹径斜斜柳数行。却忆金明池上路，红裙争看绿衣郎。
汀沙雪漫水溶溶，睡鸭残芦晻霭中。归去北人多忆此，每家图画有屏风。
西山映水碧潭潭，楚老长谣泪满衫。但道使君留不得，那知肯更忆江南。
天梯云栈蜀山岑，下视嘉陵水万寻。我得一舟江上去，恐君东望亦伤心。
春入园林百草香，池塘冰散水生光。身闲是处堪携手，何事低徊两鬓霜。
芙蕖的历抽新叶，苜蓿阑干放晚花。白下门东春已老，莫嗔杨柳可藏鸦。
百战疲劳壮士哀，中原一败势难回。江东子弟今虽在，肯与君王卷土来。
壮士悲歌出塞频，中原萧瑟半无人。君王不负长陵约，直欲功成赏汉臣。
恸哭杨颙为一言，余风今日更谁传。区区庸蜀支吴魏，不是虚心岂得贤。
乱山千顷翠相围，衮衮沧江去复归。安得病身生羽翼，长随沙鸟自由飞。
十年流落负归期，临水登山各有思。今日樽前千万恨，不堪频唱鹧鸪辞。
荒烟寒雨暮山重，草木冥冥但有风。二十四年三往返，一身多在百忧中。
病起行山山更险，下穷溪谷上通天。乘高欲作东南望，青壁松杉满我前。
蔼蔼春风入水村，森森乔木映朱门。高人遗迹空佳句，谁识旌阳后世孙。
惨淡淮山水墨秋，行人不饮奈离愁。药囊直入长安市，谁识柴车载伯休。
神女音容讵可求，青山回抱楚宫楼。朝朝暮暮空云雨，不尽襄王万古愁。
茂松修竹翠纷纷，正得山阿与水𣸣。笑傲一生虽自乐，有司还欲选方闻。
百年风雨草苔昏，尚有当年墨法存。祇恐终随峄碑尽，西风吹烧满秋原。
天上云骄未肯同，晚来雪意已填空。欲开新酒邀嘉客，更待天花落坐中。
马头乘兴尚谁先，曲巷横街一一穿。尽道满城无国艳，不知朱户锁婵娟。
春归幽谷始成丛，地面芬敷浅浅红。车马不临谁见赏，可怜亦解度春风。
四月扬州芍药多，先时为别苦风波。还家忽忽惊秋色，独见黄花出短莎。
水边无数木芙蓉，露染燕脂色未浓。正似美人初醉著，强抬青镜欲粧慵。
帝子衔冤久未平，区区微意欲何成。情知木石无云补，待见桑田几变更。
白云山顶病禅师，昔日公卿各赠诗。行尽四方年八十，却归荒寺有谁知。
派出昆仑五色流，一支黄浊贯中州。吹沙走浪几千里，转侧屋闾无处求。
东江木落水分洪，伐尽黄芦洲渚空。南涧夕阳烟自起，西山漠漠有无中。
欲望淮南更白头，杖藜萧飒倚沧洲。可怜新月为谁好，无数晚山相对愁。
六籍燃除士不磨，骊山如此盗兵何。五陵珠玉归人世，却为诗书发冢多。
山根移竹水边栽，已见新篁破嫩苔。可惜主人官便满，无因长向此徘徊。
主人将去菊初栽，落尽黄花去却回。到得明年官又满，不知谁见此花开。
忆昨初为海上行，日斜来往看潮生。如今身是西归客，回首山川觉有情。
补穿葺漏仅区区，志义殊嗟士大夫。欲致太平非一日，谩劳使者报新书。
北风一夕阻东舟，清早飞帆落虎丘。运数本来无得丧，人生万事不须谋。
渌浄堂前湖水渌，归时正复有荷花。花前亦见余杭姥，为道仙人忆酒家。
来时还似去时天，欲道来时已惘然。祇有松江桥下水，无情长送去来船。
莫言草木未知秋，今日风云已自愁。独傍黄尘骑一马，行看萧索听飕飕。
浮云吹尽数秋毫，爚爚金波满满醪。千里得君诗挑战，夜坛谁敢将风骚。
灵山宁与世为仇，斤斧侵凌自不休。水玉比来闻长价，市人无数起相雠。
亭亭风露拥川坻，天放娇娆岂自知。一舸超然他日事，故应将尔当西施。
黄昏风雨打园林，残菊飘零满地金。擸得一枝犹好在，可怜公子惜花心。
竹窗红苋两三根，山色遥供水际门。只我近知墙下路，能将屐齿记苔痕。
江上悠悠不见人，十年尘垢梦中身。慇懃为解丁香结，放出枝间自在春。
山木悲鸣水怒流，百虫专夜思高秋。道人方丈应无梦，想复长吟拟慧休。
天台一万八千丈，岁晏老僧携锡归。前程好景解吟否，密雪乱云缄翠微。
池雨含烟暝不收，草根长见水交流。爱君古锦囊中句，解道今秋似去秋。
长溪流水碧潺潺，古木苍藤暗两山。把臂道人今在否，长官白首尚人间。
健席高樯送病身，乱山荒陇障归津。应须一曲千回首，西去论心更几人。
清时无路取封侯，病卧牛衣已数秋。日月不胶时易失，感今怀昔使人愁。
一抹明霞黯淡红，瓦沟已见雪花融。前山未放晓寒散，犹锁白云三两峰。
钓国平生岂有心，解甘身与世浮沉。应知渭水车中老，自是君王著意深。
豫章江面朔风惊，浩荡帆船破浪行。目送家山无几许，千年空想蟪蛄声。
白石冈头草木深，春风相与散衣襟。浮云映郭留佳气，飞鸟随人作好音。
一雨回飙助蓐收，炎曦不复畏金流。君家咫尺堪乘兴，想岸乌纱对奕秋。
传闻天玉此埋堙，千古谁分伪与真。每向小庭风月夜，却疑山水有精神。
纷纷扰扰十年间，世事何尝不强颜。亦欲心如秋水静，应须身似岭云闲。
马上功成不喜文，叔孙绵𫈵共经纶。诸君可笑贪君赐，便许当时作圣人。
朝红一片堕窗尘，禅客翛然感此辰。更觉城中芳意少，不如山野早知春。
使节纷纷下禁中，几人曾到此城东。独君遗像今如在，庙食真须德与功。
高山流水意无穷，三尺空弦膝上桐。默默此时谁会得，坐凭江阁看飞鸿。
收拾乾坤付一壶，世间无物直锱铢。醉乡旧业抛来久，更欲因君稍问涂。
欹枕狂歌击唾壶，直将轩冕等锱铢。醉乡岐路君知否，不似人间足畏涂。
百年难尽此身悲，眼入春风祗涕洟。花发鸟啼皆有思，忍寻棠棣鹡鸰诗。
崔嵬相映雪重重，茅屋柴门在半峰。想有幽人遗世事，独临青峭倚长松。
纷纷易尽百年身，举世何人识道真。力去陈言夸末俗，可怜无补费精神。
谋臣本自系安危，贱妾何能作祸基。但愿君王诛宰嚭，不愁宫里有西施。
藉交唯有不赀恩，汉法归成弃市论。平日五陵多任侠，可能推刃报王孙。
寥寥萧寺半遗基，游客经年断履綦。犹有齐梁旧时殿，尘昏金像雨昏碑。
幕天无日地无尘，百紫千红占得春。野草自花还自落，落时还有惜花人。
尚有残红已可悲，更忧回首祇空枝。莫嗟身世浑无事，睡过春风作恶时。
绕岸车鸣水欲干，鱼儿相逐尚相欢。无人挈入沧江去，汝死那知世界宽。
村落萧条夜气生，侧身东望一伤情。丹楼碧阁无处所，祇有溪山相照明。
太白山根秋夜静，乱泉深水绕床鸣。病来空馆闻风雨，恰似当年枕上声。
山木漂摇卧弋阳，因思太白夜淋浪。西窗一榻芭蕉雨，复似当时水绕床。
溪水清涟树老苍，行穿溪树踏春阳。溪深树密无人处，唯有幽花渡水香。
收功无路去无田，窃食穷城度两年。更作世间儿女态，乱栽花竹养风烟。
水村悲喜拆书看，闻道并州九月寒。忆得此时花更好，举家怜女不同盘。
身留海上去何时，祇看春鸿北向飞。安得先生同一饮，蕨芽香嫩䱥鱼肥。
行年三十已衰翁，满眼忧伤祇自攻。今夜扁舟来诀汝，死生从此各西东。
身随饥马日中行，眼入风沙困欲盲。心气已劳形亦弊，自怜于世欲何营。
飞来山上千寻塔，闻说鸡鸣见日升。不畏浮云遮望眼，自缘身在最高层。
汉家分土建忠良，铁券丹书信誓长。本待山河如带砺，何缘葅醢赐侯王。
追随落日尽还生，点缀浮云暗又明。江有蛟龙山虎豹，清光虽在不堪行。
怪秘阴灵与护持，重丹复碧焕参差。沧江见底应无日，万丈孤根世不知。
烟笼远浦迷芳草，日照澄湖浸碧峰。幸有清樽堪酩酊，忍陪良友不从容。
默默长年有所思，世间谈笑强追随。苍髯欲出朱颜谢，更觉求田问舍迟。
未能达本且归根，真照无知岂待言。枯木岩前犹失路，那堪春入武陵原。
穰侯老擅关中事，长恐诸侯客子来。我亦暮年专一壑，每逢车马便惊猜。
千古雄文造圣真，眇然幽思入无伦。他年未免投天禄，虚为新都著剧秦。
身如泡沫亦如风，刀割香涂共一空。宴坐世间观此理，维摩虽病有神通。
池北池南春水生，桃花深处好闲行。细思扰扰梦中事，何用悠悠身后名。
独龙冈北第三峰，逋客归来老更慵。败屋数椽青缭绕，冷云深处不闻钟。
白华岩主是金仙，假作山僧学道禅。珍重此行吾不及，为传消息结因缘。
秋雨漫漫夜复朝，可嗟蔀屋望重霄。遥知宴坐无余念，万事都从劫火烧。
白下亭东鸣一牛，山林陂港浄高秋。新营枣棫我檀越，曾悟布毛谁比丘。
红梨无叶庇花身，黄菊分香委路尘。岁晚苍官才自保，日高青女尚横陈。
依倚秋风气象豪，似欺黄雀在蓬蒿。不知羽翼青冥上，腐鼠相随势亦高。
力侔龙象或难堪，唇比仙人亦未惭。临路长鸣有真意，盘山弟子久同参。
虽得康庄亦好还，每逢沟壍便知难。由来此物非他物，莫道何曾似仰山。
忽忆旧乡头已白，牙齿欲落真可惜。临江把臂难再得，江水江花岂终极。
百年多病独登台，知有归日眉放开。功名富贵何足道，且赋渊明归去来。
秋水才深四五尺，扁舟斗转疾于飞。可怜物色阻携手，正是归时君不归。
舍南舍北皆春水，恰似蒲萄初酦醅。不见秘书心若失，百年多病独登台。
思君携手安能得，上尽重城更上楼。时独看云泪横臆，长安不见使人愁。
早知皆是自拘囚，年少因何有旅愁。自是不归归便得，陆乘肩舆水乘舟。
三山半落青天外，势比凌歊宋武台。尘世难逢开口笑，生前相遇且衔杯。
觥船一棹百分空，十五年前此会同。南去北来人自老，桃花依旧笑春风。
潮打空城寂寞回，百年多病独登台。谁人得似张公子，有底忙时不肯来。
江涵秋景雁初飞，沙尾长樯发渐稀。惆怅无因见范蠡，夕阳长送钓船归。
山桃野杏两三栽，嫩叶商量细细开。最是一年春好处，明朝有意抱琴来。
朱颜日夜不如故，深感杏花相映红。尽日独行春色里，醉吟谁肯伴衰翁。
六朝文物草连空，今古无端入望中。江上晚来堪画处，参差烟树五湖东。
恰有三百青铜钱，凭君为算小行年。坐中亦有江南客，自断此生休问天。
可惜昂藏一丈夫，生来不读半行书。子云识字终投阁，幸是元无免破除。
白玉堂前一树梅，为谁零落为谁开。唯有春风最相惜，一年一度一归来。
渐老逢春能几回，蓬门今始为君开。莫嫌野外无供给，更向花前把一杯。
一树笼松玉刻成，游蜂多思正经营。攀枝弄雪时回顾，还绕樱桃树下行。
幽栖地僻经过少，钟梵声中掩竹门。唯有多情枝上雪，暗香浮动月黄昏。
遮莫邻鸡下五更，愿为闲客此闲行。欲知前面花多少，颠倒青苔落绛英。
春光冉冉归何处，细雨斜风作夜寒。犹有数葩红好处，老年花似雾中看。
天雨萧萧滞茅屋，冷猿秋雁不胜悲。床床屋漏无干处，独立苍茫自咏诗。
身著青衫骑恶马，日驰三百尚嫌迟。心源落落堪为将，却是君王未备知。
百年礼乐逢休运，千里江山极胜游。那似鲍昭空写恨，不为王粲祇消忧。
春残叶密花枝少，睡起茶多酒盏疏。斜倚屏风搔首坐，满簪华发一床书。
楼上人肠渴欲枯，楼前终日望平湖。无舟得入沧浪去，为问渔人得意无。
李生富汉亦贫儿，人不知渠只我知。跳过六轮中耍峭，养成三界外愚痴。
城南城北万株花，池面冰消水见沙。回首江南春更好，梦为蝴蝶亦还家。
此身已是一枯株，所记交朋八九无。唯有微之来访旧，天寒几夕拥山炉。
满城风雨满城尘，盖紫藏红漫惜春。春去自应无觅处，可怜多少惜花人。
一来齐境助奸臣，去误骄王亦苦辛。鲁国存亡宜有命，区区翻覆亦何人。
年去年来来去忙，倚他门户傍他墙。一封朝奏缘何事，断尽苏州刺史肠。
溪北溪南水暗通，隔溪遥见夕阳舂。思量诸葛成何事，只合终身作卧龙。
口啣天宪手持钧，已是龙墀第一人。回首三千大千界，此身犹是一微尘。
兄弟四人两人大，一人立地三人坐。家中更有一两口，任是凶年也得过。
将军身是五行精，日日燕山望石城。待得功成身又退，空将心腹为苍生。
雨来未见花间蕊，雨后全无叶底花。蜂蝶纷纷过墙去，却疑春色在邻家。
白马津头驿路边，阴森乔木带漪涟。夕阳一马匆匆过，梦寐如今十五年。
十年再宿金峰下，身世飘然岂自知。山谷有灵应笑我，纷纷南北欲何为。
重冈古道春风里，草色花光似故人。却喜此身今漫浪，回家随处得相亲。
乌石冈头上冢归，柘冈西畔下书帷。辛夷花发白如雪，万国春风庆历时。
朝摘桃花红破萼，莫摘李花繁满枝。客心浩荡东风急，把酒看花能几时。
麝香眠后露檀匀，绣在罗衣色未真。斜倚细丛如有恨，冷摇数朵欲无春。
两岸青山刻峭成，一溪回曲篆纹平。绿阴隠隠无重数，欲去黄鹂又一声。
拔地万重清嶂立，悬空千丈素流分。共看玉女机丝挂，映日还成五色文。
逗石穿云落涧隈，无风自到枕边来。十年客底黄粱梦，一夜水声却唤回。
群峰合势曲江头，二水交流夹一州。地有九嶷清淑气，人无五岭鬰蒸愁。
前村笑语近黄昏，独向江头望故园。漂泊每怜归去晚，儿童各自解方言。
冶城西北似村家，每共寻春到日斜。闻说春来花更好，为怜无伴懒看花。
君嫌无伴懒看花，我向花时更忆家。欲趁芙蓉同一醉，秋江好为送归槎。
从来年少怯春寒，老大那堪行路难。已去邮亭重下马，少须朝日暖征鞍。
北山松枌未飘花，白下风轻麦脚斜。身似旧时王谢燕，一年一度到君家。
十月江南已得霜，相君门客小山房。冬深柏子和香扫，准备生辰作好香。
湖水山云绕县斜，茂林修竹野人家。宿酲过午无人问，卧听东风扫落花。
咸阳龙虎此飞升，二弟东山道亦成。不见棠梨司命宅，空余丹井一泓清。
内史北轩多种竹，隠居南洞少栽花。蓝桥西路青青处，拾得璚儿似虎牙。
两年一剑为谁留，古邑重来四十秋。不是过辞元亮酒，知公偏爱赤松游。
山居老树秋还青，山下渔舟傍晚汀。一笛月明人不识，自家吹与自家听。
山腰石有千年古，海眼泉无一日干。天下苍生望霖雨，不知龙在此中蟠。
山悲秦凿迷徙浦，柳怨隋奢失故宫。六代兴亡明舍火，五州松竹渡瓯风。
萧疏华薄隠山村，清浅浮桁带郭门。竹倚栏杆水边寺，兴来题作碧溪轩。
韩信栖迟项羽穷，手提长剑喝秋风。吁嗟天下苍生眼，不识男儿未济中。
渭水尘空绀业倾，桐江烟老汉风明。蚤知贤达穷通意，闲把渔竿只钓名。
孔子之文满天下，孔子之道满天下。得其文者公卿徒，得其道者为饿夫。
一水潆回绕沌村，子房苗裔此间存。同居八世三千口，可惜君恩未表门。
黄城匹马捷音来，且喜洮东破虏回。纵使淮西功第一，未闻生缚七渠魁。
英主龙飞嗣位来，洮东首奏捷师回。若评后圣勋臣序，功占凌烟第一魁。
碧洛青嵩刮眼明，马头次第似相迎。天街高士还知否，好约南轩醉一觥。
吴王昔日馆娃宫，殿阁鳞差轶碧空。寂寂香魂招不得，惟余松柏韵天风。
清溪如鉴照行人，谷鸟山花景渐新。五马频来无别事，为思江上若邪春。
几领笙歌来赏胜，为怜山水每忘归。洞中时与林僧语，不信红尘有是非。
□□□□送行人，山水清音益怆神。莫惜少留题石□，□□□□□红尘。
政余飞棹入烟村，数里菰蒲接寺门。惟爱弁峰供醉眼，役人诗思到黄昏。
碧玉纤纤百丈高，仙家曾用酝香醪。至今绿叶挼成酒，不使刘伶更藉糟。
风驭云转□渺茫，石奇松老尚苍苍。留题尽有争先意，谁识棋山是道场。
少年落魄走京华，老大无钱赴酒家。羞作寺丞门里客，一片明月照梅花。
二十年前学采樵，采樵只采嫩枝条。何如斫倒大松树，勾得三年两载烧。
曲曲青溪叠叠山，石门深处有禅关。我心自得闲滋味，坐听风口尽日还。
无端被谮枉遭迍，卷载有余作俗人。今日再归三峡寺，几多道好几多嗔。
寻求就理两俱愆，不涉二途病亦然。孰谓个中端的处，椎胸贫子一分钱。
邑尉非常气势豪，因谈真教反称褒。吾家微密皆彰露，又往西天去一遭。
带水依山一万家，襄阳自古富豪奢。北轩二月回头望，红日连城尽是花。
本来包却太虚空，万象森罗立下风。假使悠悠千百世，圣人复出此心同。
曹公屈指当时辈，天下英雄数使君。髀肉消来还感泣，争教汉鼎不三分。
归路渐惊红叶老，旧山已落白云深。庄鹍聊欲辞沧海，越鸟终须忆故林。
骑杀青都白玉麟，归来狂醉后池春。人间得丧寻常事，不避郎君走马尘。
初看红芰小开头，今见青房结子稠。深谢晚云怜滞客，故飞凉雨送归舟。
翠筿疏明临晚水，紫葵点缀落晴沙。山鸡对卧绿蒲叶，野鸭争衔黄荇花。
使君终日倚朱栏，绿树高楼掩映间。自有碧江无限好，荆州佳境不须山。
雨后飞云冉冉回，碧天都似镜初开。只应峡口多山处，不见秋光万里来。
小堂草草屋三间，暇日徜徉养寿闲。揭榜如山还自笑，何人不老似青山。
已换春衫别后衣，此心长共白云飞。高堂寿酒年年事，趁取榴花及早归。
一读斯文泪泻襟，摩天直气万千寻。知君不独悲忠义，又有兼忧天下心。
李密被诛犹不负，文皇顾命更何疑。岂将当日奔亡后，比得他年富贵时。
银河垂角斗星稀，晓簟微凉梦破迟。落月半庭人未起，好风摇动碧桐枝。
三月江南梅子青，春游已过画船横。酒怀索寞人初倦，已喜金杯弄水声。
阑干徙倚未能眠，云破初开碧玉天。满地雪花寒不扫，恨无明月对婵娟。
渐觉沙头碧草干，开帘更把晚云看。波光月色俱清绝，应有新花怯夜寒。
一抹明霞暗淡红，瓦沟已见雪花溶。前山未放晓寒散，犹锁白云三两峰。
雨洗秋空明似水，瓦光浮动碧差差。好风晴日虚窗浄，正是幽人养病时。
袖里金锤白㲲袍，尘埃自古出英豪。胸中愤气蟠不得，一夜虹蜺万丈高。
一环明月午初停，自挂虚窗不可扃。恰见梧桐一双影，绿阴漠漠覆中庭。
为爱飞泉洒雪凉，无缘移近曲栏旁。直须买断清溪住，引取寒声绕卧床。
湖山只合住真仙，家在郧溪未有缘。欲把金钱三百万，万松岭上买云眠。
江上云亭霁景鲜，画屏展尽一山川。迟迟欲去犹回首，目尽孤烟白鸟边。
马当之西绝险处，青山独出无四邻。且系画船枫树下，行人去赛小姑神。
三日禁船官不容，波如连屋万千重。莫向长江争道路，如今风雨属蛟龙。
清明村落自相过，小妇簪花分外多。更待山头明月上，相招去踏竹枝歌。
快帆美满送船去，忽值高沙船不行。只道今朝风色好，不知还有暗滩生。
西江庙前飞来鸟，紫金作翅尾毕逋。翻空趁船接红果，衔去却哺林中雏。
怒涛沃日为之阴，下有蛟龙不测深。若比人间恶风浪，长江风浪本无心。
闻道春流下斗门，扁舟应得解南村。欲看竹箭开新涨，更插杨枝记旧痕。
正爱春波妥妥长，微吟倚棹落花旁。狂风忽送蛟龙雨，翻动一天星斗光。
柳枝拂水万千缕，水去柳枝还却回。不似桃花爱飘荡，等闲流出碧溪来。
坝上春流滑滑来，行人相语笑相催。解舟直入碧天去，天上晚云行处开。
小鸟群飞独木阴，笑声骚屑如鸣琴。见人接翅却飞去，还入前村枫树林。
稚子持竿坐芳草，鱼儿跋尾出浮萍。会稽巨犗沈犹脱，沧海骊龙睡不醒。
酒徒不复少年时，白发狂歌亦未衰。更与春风酬一醉，好花犹有两三枝。
青天万里放醉眼，啼鸟一声伤客心。携手寻春春尽日，此时真直万黄金。
春水骎骎抹旧痕，儿童乘浪戏青云。去如跳鲤忽惊散，来似游凫还作群。
斗城缥缈浮云里，归路陂陀碧草斜。北极已看龙虎气，神州渐近帝王家。
文闱数战夺先锋，变化须知自古同。霹雳一声从地起，到头身是白云翁。
粉蓓团梢相并开，醉中走马探花回。春衫不惜露痕污，直入闹花深处来。
秋风御路冠盖满，晓月画楼钟鼓迟。卧听传呼丞相入，可怜正是上朝时。
中使传宣学士家，君王令草侍中麻。紫泥金印才封了，莲烛然残一寸花。
金马藏书大帝家，绕檐鸣玉滴冰牙。晚云不动寒风断，残雪时飞三两花。
晓日银台再上书，相君何日奏丹涂。紫皇有意怜衰老，乞与扬州第五符。
凌晨上马晚方回，不省好花开未开。谁把金钱买花树，带将春色入城来。
黄衫自掌贡闱琐，强刷尘心酒一杯。天上谪仙如见忆，可能骑取老鲸来。
镜湖清浅越山寒，好倚秋云刮眼看。万里尘沙卷飞雪，却持汉节使呼韩。
去年此地送行客，俛仰之间迹已陈。今日复来相别处，使君却是北归人。
惯向长安事朝谒，满衫尘土厚于泥。行人若爱青山好，何不暂时留马蹄。
翠璧连环三百里，行人不奈爱山何。莫辞下马寻云径，前到淮西尘已多。
草深树密不见溪，但闻地底溪声回。忽从山口渡流水，始知此溪山北来。
苍山连环不断头，溪声绕山无时休。后溪已穿绿树去，前溪却向山前流。
高溪却泻低溪水，溪里分明见白沙。夜来山上暴风雨，溪口流出红桃花。
风吹醉面出南州，两行红裙立马头。已过落花时节晚，不须再拜苦相留。
南归喜气满东风，草软沙平马足松。料得家人相聚说，也知今日发云中。
饮马桑干流水浑，燕山未晚已黄昏。衣襟犹带长安酒，不分江湖浣旧痕。
来时正犯长安雪，今见春风入塞初。为问行人多少喜，燕山南畔得家书。
天上仙人谪世间，醉中偏爱五松山。锦袍已跨鲸鱼去，惟有山僧自往还。
秦氏无过一再传，欲图万里据秦川。汉家只在芒山下，却谓金陵五百年。
四海龙蛇日沸腾，秦皇万世欲相承。汉家王气芒山起，却事东巡凿秣陵。
桐柏山中草木灵，淮源潏潏绕山鸣。谁人凿出浑河水，污却长波万丈清。
车盖飞云不放船，长疑水府贮神仙。淮灵须信疏慵甚，欲住荆州不计年。
月桂峰前快雨飞，林间避雨亦沾衣。才晴便出西山路，却共断云相趁归。
雨声飘断忽南去，云势旋生从北流。料得凉风消息近，萧萧只在柳梢头。
老火烧空未拟收，忽惊快雨破新秋。晚云浓淡落日下，已似楚江南岸头。
猎猎长松十里风，归时路与北山通。陶潜今日无余事，更过虎溪寻远公。
姑孰上人溪上居，碧松摇雨晚凉初。谁将六角竹枝扇，来问羲之觅草书。
帐前斫案决大议，赤壁火船烧战旗。若使曹公忠汉室，周郎争敢破王师。
头疼宿酒未能解，独怕晓寒帘卷迟。懊恨桃花爱飘荡，夜来压折海棠枝。
秋风江上白云飞，江气飘萧欲洒衣。正是荷花满吴国，诗人灵彻故山归。
千重越甲夜成围，宴罢君王醉不知。若论破吴功第一，黄金只合铸西施。
江梅向腊雪初飞，莫向花前酒数稀。为报玉堂批诏客，夜来乘月北山归。
碧天写入柳湖底，天上醉游春日斜。便留画舫入城去，不忍马蹄踏落花。
铜盘绿水浸红蕖，风卷纱幮睡足初。金殿故人如借问，为言病酒懒修书。
曾访花翁醉玉壶，重来花下尽平芜。东风绕袖应相识，记得当年旧酒徒。
好春初满杏园花，十里曾携载酒车。今日黄云衰草地，不堪更送贾长沙。
仙桃移在玉栏初，红抹胭脂嫩点酥。闻道飘零落人世，清香得似旧时无。
买得虚名东路归，自怜鸥鸟本忘机。吾师不用苦迎送，亦是当时一布衣。
鬓髪如黳眼正青，炼来玉骨已通灵。我来欲问金丹诀，三日林间醉不醒。
千条万条杨柳丝，好花不过三两枝。今日樽前为君饮，明朝酒病终不辞。
白浪浮江打白沙，江头绿竹对僧家。春风也似玉京好，一树残红山杏花。
琳琅之宝出荆山，合作珪璋与佩环。楚泽白茅最微陋，何缘亦在贡书间。
玉尺新裁白纻衣，杨花纷泊满衫飞。少年不怕风尘恶，污却鄣泥走马归。
一尊聊寄洞元师，既到山中春未迟。料得醉眠岩石上，晚风零落小桃枝。
洞元道士酒中仙，散发人间五十年。醉后不知山月上，竹间横枕一琴眠。
庞眉苍面已衰翁，犹踏天衢尘土中。收得闲名好归去，鲜鱼白酒醉秋风。
天门翠色未饶云，姑孰波光欲夺春。怪得溪山不寂寞，江南又有谪仙人。
古人已逐秋草没，明月空随秋浪翻。安得古人似明月，长来此地对金樽。
水精宫殿从来小，寂寞蓬莱不可游。十万人家明镜里，神仙都会是杭州。
不及林间红鹤群，飞泉却得夜深闻。风帆又绝秦淮去，回望北山空白云。
赤泥圆印木兰酒，欲饮无人共把杯。只隔春江一潮信，可能闲访故人来。
河上青青榆叶稀，湘童何日报南归。可嗟不及衡阳雁，兄弟相将作队飞。
人生三万六千日，二万日中愁苦身。惟有无心消遣得，有心到了是痴人。
欲炼此心成古镜，清光直透太虚明。朝来一洒故人泪，依旧尘埃满匣生。
稚子谁怜衰病余，戏残斗草绕庭除。朝来竟学黄家画，画破新传几本书。
数亩低田流水浑，一树高花明远村。云阴拂暑风光好，却将微雨送黄昏。
飘然才思是真仙，凤字仍留碧玉镌。换得黄金满书箧，可能独具买山钱。
宝字奇文刻夜台，黄金论价未当才。诸生可是无豪气，不就韩公乞取来。
丞相新诗懒未酬，一编药录在床头。何时病骨健于鹘，直与秋风万里游。
病来翻喜此身闲，心在浮云去住间。休问游人春早晚，花开花落不相关。
自缘谢病惭朝绂，渐有心期访旧庐。为问桃花岩下客，有田肯贳子真无。
昔日挥毫多壮思，半天拂下凤凰儿。夜来雪洒松窗急，开卷先逢白发诗。
都无歌管伴金杯，草草蓝桥送客回。寒雨飘零不成雪，剡溪闲访戴逵来。
小吏扣关声啄啄，山夫惊落手中杯。不知天上何缘到，袖里携将明月来。
古剑沈来不可寻，白沙堆下葬黄金。凭君莫向大江哭，泪人黄泉冤更深。
乐府休翻白苎歌，樽前已怯卷红螺。壮心虽欲未伏老，争奈秋来白发何。
病发搔来不满簪，一樽聊复洒烦襟。只应从此欢心减，不及年年酒味深。
小钟连罚十玻璃，醉倒南轩烂似泥。睡起不知人已散，斜阳犹在杏花西。
花开花落何须问，劝尔东风酒一杯。世事正如沧海水，早潮才去晚潮来。
往年醉倒先生家，今寄绿洒沧海涯。此酒到时春已晚，犹应趁得赏残花。
第一荆州白玉泉，兰舟载与酒中仙。却须捉住鲸鱼尾，恐怕醉来骑上天。
满车桂酒烂金醅，坐绕春丛醉即回。争得此花长在眼，一朝只放一枝开。
碧凉繖下罩罗敷，只恐晴晖透锦襦。醉倚玉栏问春色，此花胜得洛中无。
第一名花洛下开，马驮金餠买将回。西施自是越溪女，却为吴王赚得来。
扬州绝格已为稀，北土花翁载得归。白玉圆盘围一尺，满堆金缕淡黄衣。
为爱荷花并蒂开，便将荷叶作金杯。桃根桃叶俱殊色，且看相携渡水来。
渚宫曾燕菊千枝，落日须将急琖追。料得山花也相爱，使君来晚不嫌迟。
倒尊掷帽愧新诗，后日欢游亦可追。自是东风多逸兴，不关南郡出游迟。
简报丛菊生小蕊，枝头应似拨冰醅。故人有信来相访，好祝秋风及早开。
年年时节菊初开，满插花枝倒酒杯。今日秋风欺病客，惟将白发上头来。
杭州别乘有余才，戏作佳篇寄我来。已教吴娘学新曲，凤山亭下赏江梅。
武皇未识长卿才，多向吴王故国来。谁见江南佳赏处，月中词客雪中梅。
少陵老杜独怜才，长句还如铁马来。酒味渐佳春渐好，苦教陆凯咏寒梅。
世上庸儿苦忌才，脱身曾把虎须来。他年若隠吴门去，从此真仙不姓梅。
江南江北谪仙才，为爱湖山特地来。愿得春寒过三月，樽前留得腊前梅。
禁林自笑老无才，觅得杭州刺史来。饮散凭栏却怊怅，不堪忆著故园梅。
好花赋与本天才，料得灵根天上来。应为长安恶风土，故教北地不栽梅。
妖花烂漫敌清才，邺骑还惊宝玦来。郑国枉教兰作佩，定应不识楚江梅。
座中豪客洛阳才，醉舞春风拂袖来。明日却寻歌管地，中庭空有折残梅。
丽赋多传楚客才，新诗还自楚江来。雪痕未涨龙池水，风信先飞庾岭梅。
探花最费庾郎才，欲把雕盘折取来。不奈雪花苦相误，梢头无处认真梅。
诗入鸡林白傅才，当年曾佩左符来。尊前依旧江山好，不见章台驿使梅。
刘蕡直气压群才，却束尘衣取次来。开府刚肠破金石，可能刻意赋寒梅。
欲酬强韵若为才，昨夜归时趁月来。寂寞后堂初醉起，金盆犹浸数枝梅。
好花有意似怜才，时泛清香入袂来。待得繁梢都结实，莫将细核比杨梅。
流俗休教见美才，不如长入醉乡来。江南蚤是多风雨，莫向花前唱落梅。
江南还有谢娘才，试数春期几日来。彩胜未随钗上燕，玉台先插鬓边梅。
木秃风摧正为才，几将挤陷九渊来。见君说著须酸鼻，何必樽前更食梅。
穷通系命不由才，富贵偏宜老后来。花草犹教有先后，凭君试看北枝梅。
醉墨纷纷尽雅才，等闲携酒探花来。笙歌已散游人去，更逐东风拾落梅。
经时不到紫云溪，新笋烂斑青玉枝。生怪南山恶风雨，夜来长得碧龙儿。
冰骨清疏绿玉君，连环高节粉花纹。截来好作仙翁箒，独倚扶桑扫白云。
鸾节朝元昨日归，玲珑玉佩解云衣。几多碧玉凤凰尾，斗向秋烟不肯飞。
小屏飞鹭雪褵褷，窗影初摇晚竹枝。独倚枕函无一事，无何乡里觉来时。
柳条穿颊一双鲤，鳞插金钱腰尾长。何日酒泉飞白浪，湖边先问把罾郎。
曾系画船湖北树，船家新撇白醪醅。紫荷盖下黄金尺，只就罾头买得来。
昔年尝臂海东鹘，醉客高飞铁马群。今日见君题壁处，自怜曾是旧将军。
不归大海不藏山，碧瓦朱栏绿树闲。应待老龙才睡著，便偷云雨落人间。
雨斗雪声相杂下，飘萧密势洒空来。北风有意待寒腊，只放飞花一半开。
楚江云暖冻未得，雪粒飘来著地稀。恰似小园寒食后，梨花零乱雨中飞。
雪后清风特地斜，柳条疏瘦未藏鸦。与君试去探春信，看到梅梢第几花。
春色应随步辇还，珠旒玉几照龙颜。紫云殿下朝元罢，便领东风到世间。
春风细拂绿波长，初过层城渡建章。草色未迎雕辇翠，柳梢先学赭衣黄。
晴晖散入凤凰楼，一桁朱帘不下钩。汉殿斗簪双彩燕，并和春色上钗头。
小池春破玉玲珑，声触帘钩渐好风。闲绕栏干掐花树，春痕已著半梢红。
楼在浮云缥缈间，浮云破处见朱栏。山光对入郧城紫，溪影横飞梦泽寒。
梅爱山傍水际栽，非因弱柳近章台。重重叶叶花依旧，岁岁年年客又来。
潭底乖龙唤不譍，骄阳似欲败西成。虚堂永夜耿无寐，起听四郊车水声。
寸心不著一尘飞，坐见孤云冉冉归。万境去来无不可，白鸥争得见忘机。
年来羁客减欢游，少对清樽浣别愁。社里故人相忆否，夜来归梦到并州。
去年寒食柳溪头，著意寻花醉未休。今日天涯最惆怅，满江烟雨吊春愁。
初登西汉文章府，便领吴王第一州。绕郭白云衡岳近，满帆明月洞庭秋。
高标不畏雪霜侵，枉𣃁孤根出旧林。但恐长安无地种，人家桃李自成阴。
北山山下翠重重，禅老栽成夹道松。蛇子蛇孙长鳞鬣，乌龙幻出万苍龙。
栽松初不为茯苓，自要禅关门径深。禅老一朝飞锡去，不妨留下海潮音。
高论唐虞儒者事，卖交负国岂胜言。凭君莫笑金槌陋，却是屠酤解报恩。
待得春来解病颜，东风犹细北风顽。未全青帝行新令，腊去元须浃日间。
菜丝生叶落雕盘，欲去春衣怯晓寒。惟有多情双彩燕，不须风暖舞钗端。
春云落纸不归天，就把霜刀翦四边。欲送草堂还缩手，少陵惯见浣花笺。
旧年把酒对花频，酒气花香日傍人。今岁酒疏花未见，惟将感泪湿青春。
一病十日不出门，坐销芳意疏清樽。今朝骑马探花去，枝上十空无一存。
绿阴轻处记春踪，芳草虽残饮兴浓。明日清和天更好，不须愁听晓楼钟。
唐子能诗世一家，不矜纤巧翦天葩。直闚六义追风雅，世上骚人谩苇麻。
精蓝孤绝乱云间，云外疑无路可还。顾我尘喧非白傅，缘何今日到香山。
粉箨迎霜嫩更匀，中厨未有许尝新。明朝便好供佳客，只恨杯羹欠紫莼。
嫩箨斑斑玳点匀，圆肤细细玉条新。渭川美实容先食，却向秋风懒忆莼。
二月都城未见花，不知春色落谁家。满盘折惠情何重，略嗅生香思已嘉。
飞花几点送春余，执手春风意惨如。一见相欢露肝胆，莫因别后却情疏。
马蹄南出都门路，行客少年春色暮。花片空随别盏飞，柳条难系征鞍住。
击搏微禽拙自防，网罗须触是寻常。不知利嘴鹰扬处，却漫喧啾怨凤凰。
凤凰只是瑞时鸣，邂逅千年或一声。不比喧啾争巧舌，微禽何苦蓄疑情。
为吏淮壖岁欻周，不如当日傲公侯。君今亦欲折腰去，遇好云山且胜游。
飞飞烟雨恼春游，几许余花水上流。独有佳人折残艳，归来满插凤钗头。
素志青云已贴然，风霜苦处涉层巅。不如未第方夫子，独抱遗经议圣贤。
僧言此寺从唐建，冠盖无人一到来。还似长官居僻邑，不逢使者枉行台。
忆共佳人曝绣衣，余香如昨旧欢非。鹊桥虽别年年在，犹胜娇魂去不归。
忆昔丁年力战文，旁吞强敌若无人。乡书果在诸生上，二子今谁蹑后尘。
系舟曾访远公庐，游屐重来一纪余。惟有湖山如往日，懒将前事问禽鱼。
底处与君长笑歌，夜舟醉漾松江波。君帆今夕不我住，其奈一江风月何。
旧年拂石坐松阴，曾与周郎共访寻。沦落人间少知味，一逢瓶榼便伤心。
文园病渴酒难浇，望见南泉意已消。买得茶来无铫煮，只将清泠送箪瓢。
固穷终不悔沉沦，满腹深藏上古珍。手写新诗成几卷，亦教余事照千春。
庙下孤坟偿是非，坏檐仄柱若凭依。门前过马空骧首，那得当年一顾归。
一别琅玕数亩阴，七年飞梦绕家林。北僧好事犹能种，偶向尘埃洒寸心。
高侵寥廓势盘纡，倦足登时每一吁。方寸人心犹有险，况教广地尽平涂。
垅上痿人卧槁苗，频年郡国诉诸朝。雨师不为苍生起，只纵晴虹作旱妖。
赤地关中带几州，浊泾清渭总如沟。野农不省天时晚，犹祷闲神望有秋。
五载青衫走两都，北门官绪更区区。马鞍出带残更梦，却是双飞邺县凫。
百和慇懃出省郎，清真似有雪中香。风流不在金炉煖，自转余薰到锦囊。
一朝木偶发深宫，父子恩隳晻暧中。不见戾园埋恨处，至今草木有悲风。
壮观悲凉旧迹存，莲花泉暖至今温。行人莫罪无情水，一笑华清是祸源。
上公分陕半年余，驷马东还不待驱。肯独澡身汤室里，行推润泽浃民肤。
久傍严公趋玉帐，近蒙贺监解金龟。一壶分助登高饮，客宦长安共此时。
昨日曾来把酒巵，隔宵已过菊花期。回头一笑成陈迹，不独秋香有盛衰。
万事人间若漏巵，喜情常满固难期。却将昨日樽前菊，零落金钿己觉衰。
好把悲欢付一巵，明朝北客有行期。劝君莫听骊驹曲，只恐催人两鬓衰。
紫塞来时偶失群，追飞已隔万重云。人情所喜惟朋附，耳听孤鸣似不闻。
前后殷勤选众芳，名园移植总成行。要须花笑春风里，次第迎公入醉乡。
移花新了诏书来，似负迎春著意栽。桃李我公天下满，不须偏待此中开。
食蕈由来胜茹芝，十年此味望晴霓。雕盘细簇春云朵，惠我殷勤助杀鸡。
忆弄吟毫倚翠阴，也应新笋更成林。感君潇洒赓诗句，不负凌虚一寸心。
霜后琼浆味转饶，关山封寄路迢迢。分甘珍重知君意，应为相如正病消。
壶蜂蛱蝶日徘徊，只欠生香去复来。应是春风随玉指，剪刀行处一花开。
剪彩茸茸细逼真，秋风堂上数枝春。为偷造化防天觉，却拟深藏不借人。
玉色乾坤无一痕，暮寒惨惨入千门。自怜司马方消渴，不得摛词醉兔园。
别都观阁玉栏干，尤称褰帘把酒看。唯有三冬多病客，拥衾时听夜声干。
忆听西窗一曲歌，金杯未尽转横波。酒徒依旧歌声断，今夜西窗奈我何。
几度春风信陆沉，曾题醉笔写花阴。诗情不复随风乱，今日花前对展禽。
感旧情怀日日深，三春能几半晴阴。醉题难尽当时意，啼彻春风羡暮禽。
夫子人间第一流，清言暂隔已离愁。今朝偶负寻春约，诗思勾牵未肯休。
不住年光衮衮流，鶑花渐老使人愁。鶑犹可听花犹在，再卜他时一醉休。
映花急把玉交杯，风扫残香已几堆。酷爱岂惟公假借，惯曾御苑见花来。
烛边醉脸拟融酥，盏畔歌喉欲贯珠。应念东家多病叟，静披宽褐拥红炉。
魏台营妓胜添酥，一笑堪酬百琲珠。只恐更深云雨散，明朝共是守寒炉。
风流双腕转凝酥，舞彻伊州汗有珠。探手始知帘外冷，照堂兽炭焰围炉。
谁云燕赵敌琼酥，何似君家一绿珠。酒罢早归香阁睡，也应兰麝早添炉。
窗外家僮遽疾呼，开门满幅把明珠。惊回一觉无聊梦，犹有寒灯守药炉。
登高无具结欢悰，狂写愁吟叩主翁。遽荷兵厨均美酿，却将酩酊谢西风。
画角愔愔清且哀，古今晓色此中催。可堪绝塞风霜苦，还傍将军玉帐来。
燕子迎船贴岸飞，波光流色日晖晖。都人倍恋行春乐，只恐恩容昼锦归。
黄沙衮衮激洪流，白舫人群杂马牛。却忆春风湖上月，画船载酒鉴中游。
玉圆碧瘦与谁期，只待丹山彩凤饥。生傍短墙真失所，可怜直节众人窥。
玉溪一别十年余，北绾铜章西辟书。寄语湖山好相待，苍颜归日骇禽鱼。
一坐闲窗百虑清，门前宠利自营营。官书既少人喧息，唯有严风戛竹声。
长卿病肺渴欲死，宰予寝兴昼复浓。绿云杯面呷未尽，已觉清液生心胸。
绿云浮面味回长，每饮疑兼盛德香。不独蠲烦优下吏，更容归遗细君尝。
每岁登高尽醉归，未曾轻负菊花期。今年枕上酬佳节，感泪双痕落似丝。
忆昨方陪上相筵，召书忽到菊杯前。主人举酒勤令饮，一醉秋风恰二年。
迎得新年送腊回，一朝生意动寒荄。玉尘后夜笼金阙，元是春风带雪来。
晓策羸骖趁谢恩，君王昨夜赐春旛。涂金翦彩虽云异，竞戴还同拜禁门。
名园闻说洛阳春，金谷前无石季伦。第一牡丹应惯见，怜君翻作觅花人。
花前直判醉酬春，饮量惭非刘伯伦。折去也应颜色在，不知谁是戴花人。
骨瘦谁知骥𫘧名，驽群平视圉夫轻。夷涂好在重骧首，喜见今年春草生。
时情逐势饵边鱼，贫病由来俗易疏。何事太丘直有道，炎天问病到贫居。
病肤新浴觉神还，散发支颐一室间。岂敢不冠延重客，空将感抱寄惭颜。
一来省户两春晖，今日飘然襆被归。直节贞心惟我爱，此君相别似依依。
不比危湍急濑船，平湖慢桨恰相便。蓬飘萍泛真吾事，舞袖歌鬟付少年。
我爱师开方便门，闻人有疾足先奔。何须端坐禅床上，始是如来不动尊。
禅翁为我出岩扉，坐席才温便拂衣。又道孤云无定所，如何却傍旧山归。
师怨白云相望久，撇然便欲揽征衣。其如飞雪能留客，不放禅翁及早归。
昔年曾住海三山，日月宫中数往还。无事引他天女笑，谪来为吏向人间。
翠羽旌幢仙子队，紫云楼阁玉皇家。人间风雨易分散，回首五陵空落花。
西秦公子樗名里，南楚真仙漆种园。谁顾世人多大笑，偶题勤道志忘言。
负弩前呼地起尘，炎风烈日正随人。暂投茅舍支拳坐，却是从前倦客身。
荆扉茅屋水平流，竹簟棋盘局未收。无用询他名与姓，忙闲有分不相投。
臧孙御叔悉名卿，饮酒何妨傲雨行。未似驱车日当午，敢嫌高士笑劳生。
军书羽骑晓纷纷，兵起清河一日闻。多少衣冠尽涂地，凭高依约见妖氛。
金印他时恩泽侯，专城意气凛生秋。军中成败如翻水，空使明堂旰食忧。
自有林亭不种花，总将春色寄邻家。桃红梅白须寻得，暮去朝来不算赊。
客舍栽花欲为主，出门骑马即天涯。何时置得寻常地，管领春风属自家。
满月还成破镜飞，流萤清露夜依依。弄儿看织无穷乐，咫尺嵩云不得归。
托根不近芙蓉苑，移植犹依瘴疠乡。并蕊连心九相似，看来还使九回肠。
百芳不奈秋风急，唯有芙蓉特拒霜。本以南州积炎德，一为名误客殊方。
晓风吹尽淮南雪，昨夜汀州白芷生。遥想春光西北去，倩传相忆向秦城。
看雪望春何处好，城腰山腹暂来登。人知容足无余愿，便是章华与九层。
红日骎骎还暗夜，轻车去去只微尘。老夫独立聊观化，惊怪往来无限人。
台上井泉冰冷滑，城隅川色剑光芒。多惭簿领相宽假，全得南风一日凉。
梅实初黄暮雨深，宝刀生锈镜昏沈。年年卑湿身无病，自觉能胜百炼金。
梧上生枝复隔年，白头倾盖两欢然。满城童子垂髫发，竹马羊车戏路边。
邯郸度曲尽新声，稚萼韶华稍向荣。珠箔曲钩遮密坐，瑶台静室伴深行。
宫柳飞花暗度春，斛愁容贮奈伤神。曼声试作鸡鸣曲，何必阳关无故人。
贝阙藏珠安在哉，九渊深绝若为媒。风波可畏且归去，漫道扁舟湖上来。
合浦因人去不还，隋侯未值报恩年。欲凭泉客传微信，夜久凉风月满川。
沙起河津迷积雾，云遮晚日怯层山。客行正似摴蒱局，叠马来过第二关。
主人恩厚与相依，画栋危檐昼启扉。岂是有心希鹄雁，众雏成就即归飞。
王孙莲勺卤中困，文叔芜蒌亭下寒。尘俗岂知湖海士，敝裘羸马出长安。
少有闲人访寂寥，薄云淡日早春朝。庭花弄蕊萱生笋，时见东风趁柳条。
杖藤为笔沙为纸，闲立庭前试草书。无奈春风犹掣肘，等闲撩乱入衣裾。
十里菰蒲百顷陂，秋风袅袅荡涟漪。旅游已信江湖远，水国犹将昼梦疑。
屈钩结网老农妻，鼓檝鸣榔旧牧儿。世事谁令山海变，可怜机械亦相随。
雪霜雨露平分尽，旧紫新红次第开。自是余花芳意薄，那知春去不重来。
流霞饮过已忘寒，和笔螭坳墨色干。温室前头问名木，此身知不误儒冠。
四朝传说直臣言，万事多君与轾轩。重到彤墀挥翰处，想知云梦一时吞。
华光劝讲想天临，白发儒先遇主心。仍寄史臣挥直笔，圣谟文思与几深。
风波缭绕半天下，鬓发苍筤一丈夫。惆怅江湖向时月，又来淮浦照樯乌。
问云何意复归山，应恃无心欲占闲。我为闲多忙折我，劝云为雨莫空还。
问风何意扫云开，本为虞琴唤汝来。桑麦青干天不雨，更将何物阜民财。
问山何意及郊农，天欲为霖不见容。少闭土囊诛啸虎，也教云气得从龙。
好饮本来身少事，徒歌非是曲弥高。若能全疗诗书癖，用底聊均笔砚劳。
草荒三径寻常绿，树掩双扉丈尺高。燕语不如鶑语静，蜂飞犹胜蝶飞劳。
泽雉呼雌日出飞，林鸦失子夜深啼。劳生未尽无生理，外境移心不得齐。
壁门金阙倚天开，五见宫花落古槐。明日扁舟江海去，却从云气望蓬莱。
火流渐近桑榆上，秋气新从阊阖来。每岁长安犹暑热，内官相属赐冰回。
为儒自分多迂阔，已老那能更改张。青史异时传信事，不为民贼坐投荒。
深山雨过气清润，四月居人犹裌衣。独坐空庭看乔木，黄鶑语歇绕枝飞。
画桥朱阁水东西，柳带花梢耸复低。欲上扁舟还借问，此中时有晋人迷。
凤鸟非梧不息阴，梧桐非凤亦无禽。种桐阶戺有深意，欲伴幽人介独心。
种花栽药一番新，闲绕芳丛到日曛。莫笑人情不开豁，事曾经手自殷勤。
风波迂直路何限，云水凄凉秋向高。百里淹留还信宿，可堪残日看惊涛。
万顷寒涛浸日车，迅风重叠浪成花。云深不辨江灵事，时见奔驹走岸沙。
愁思横江不易堪，恶风终日自西南。逐臣那有回天力，请谢蜚廉亦未甘。
寒江常岁起条风，今日樯乌悉向东。定有江神欺放逐，更添留滞作途穷。
先进多于贫贱隔，故交时有死生分。数疑吾子更名字，将谓平生又失君。
春风过尽欲无余，天禄花英玉不如。闭户清台谁累汝，正应归舍悉焚书。
南海飞鸿北海凫，青冥相望羽翰孤。虚弓祇是弦声急，不向云霄堕九乌。
病余清骨鬓成霜，惭负腰间郡组长。等是君恩容卧治，淮西何必减淮阳。
雨湿城南辇路沙，归鞍蹀躞喜还家。病躯复作南州守，空使离忧两鬓华。
南城十里短长亭，三月烦君复送行。道上垂杨犹可折，秋风萧索不须惊。
病指拘挛不自如，平居画诺亦踌躇。双鱼欲寄诸亲故，安得陈遵凭几书。
朱轮驷马锦障泥，郡守官仪足品题。自是老身无宿分，卧乘篮舁一鸡栖。
袅袅柔芳浅浅春，早梅花白柳条新。归艎去后无来客，占得风光不共人。
居邻渤澥接江湖，闲数春风雁与凫。乘雁来归只凫起，未应言有复言无。
东门城壁践朐山，此去蓬莱一望间。潜有真仙自来往，秦人何用不开关。
三百六旬斋复斋，东城骑马独归来。秋风黄叶惊人面，径向君家就酒杯。
松篁倚石夜露滴，楼阁缘岩风铎高。山僧入定昼不起，顶上潮音翻海涛。
悬车束马太行道，取鲁并齐七十城。今日朝恩俱卧合，故人应得老人情。
连逢七十二重山，芝术潜通小有天。自笑何须仙者笑，未忘轩冕顾金钱。
望岳亭前一凭栏，秋云萧索水光寒。北人解道衡山远，此地衡山已背看。
一尺春泥频侧足，半池天水欲清神。柳黄梅白贪回首，惊起啼鸦雪洒人。
早于桃李晚于梅，冰雪肌肤姑射来。明月寒霜中夜静，素娥青女共徘徊。
还有柳枝能送客，而无桂树解留人。离肠苒苒随征旆，愁绝江南日暮春。
惯听巴山杜鹃哭，饱闻湘岸鹧鸪啼。浓云细雨黄昏暮，竹外传呼滑滑泥。
倚城乔木半参天，雨过交流百道泉。始觉太常斋不恶，秋风静里雨萧然。
细草幽花七月天，曲沟藂石乱鸣泉。斋居三日遗尘事，梦寂神凝亦自然。
日照庭除上下光，雪残乔木碧苍苍。空无鸟雀随人语，散漫风烟驻佛香。
衰老欢娱总强为，兴阑萧索不无悲。任教年少相纵乐，听说胜于主席时。
风力清和日景迟，看花未醉莫言归。殊方长恨故人少，白发那论春事非。
水生巴峡春始秀，叶下洞庭秋已高。去雁来鸿多少日，羁人搔首看江涛。
涛翻鹭羽连天白，山叠屏风到海青。客路浮生两如寄，万重波里一浮萍。
六花飞舞满长安，古寺楼台白玉攒。长眉老僧见客语，两年秋雪就中寒。
巴妇能专利丹穴，始皇称作女怀清。此花即是秦台种，赤玉烧枝擅美名。
烈风呼汹震山林，小雨霏微驻薄阴。南亩旱苗焦欲死，拟将如许号为霖。
麦苗出陇渐渐绿，花树迎风浅浅红。欲就白杨倾一酌，竟无人可暂相同。
骅骝历块误颠蹶，卞子抱璞空归来。天下何会识琬琰，市人空复尚驽骀。
长平幕府可张罗，谁见当时宾客多。还有任安如砥柱，故山归卧恣颓波。
中军高韵拂云霓，世路能将宠辱齐。君去可无离合恨，不应流涕怅睽携。
落日回船烟水明，残霞黯黯共离情。南飞多少江凫翼，好倩樯乌遍寄声。
衰老常嫌带减围，那堪髀肉厌征𬴂。东山仍有周公梦，也恐三年始得归。
四更捧日轮囷势，千里为霖叆叇功。但道无心是真意，任辞幽石起封中。
孤绝佗山碧海滨，天花水月静无尘。客槎不载支机石，为见闲游得度身。
花外秋千柳下门，东城近处辟疆园。楼头明月终归去，更为残阳尽酒尊。
薰风四月树阴合，无事高眠昼漏长。觉后已疑人世改，起看林影上东墙。
利名苦厌兹多口，朝市那能尽信书。一枕凉风云满目，民谣民讼不关渠。
风摇羽扇露盈盘，卷卷翻翻欲定难。醉眼波心欢有遇，水仙倾盖正相看。
三日湖云不肯晴，四山冥晦与川平。系船汀树无人语，卧听波涛澒洞声。
清溪物色亦消忧，风雨何辞有滞留。定似湖边钓鱼客，一生家事托孤舟。
本自悠悠物外人，每逢山水为情亲。惭愧湖波淹客棹，到官不畏上官嗔。
武仲高材笔不休，相逢倾盖复离忧。黄河赤鲤强三尺，他日无烦数置邮。
横经童子一趋隅，拥篲门人为扫除。迟暮不知稽古力，正怜桑户欲捐书。
楚客斫冰行苦难，清音愁绝逼人寒。凭君与制水仙操，传入湘灵宝瑟弹。
一雨池塘水面平，澹磨明镜照檐楹。东风忽起垂杨舞，更作荷心万点声。
绝景淹留欲断年，晓来冰雪涨池泉。尽拈书籍无多子，来问东家亦漫然。
季子高谈万乘前，黄金白璧等虚捐。貂裘敝尽风霜苦，却忆周南二顷田。
独坐吟诗到四更，墙根蟋蟀近床鸣。凉风闪闪吹灯灭，默从无言直到明。
青苔满地初晴后，绿树无人昼梦余。唯有南风旧相熟，径开门户又翻书。
朝阳升空天气新，荒郊落叶寒纷纷。溪源流潦不可渡，知是蜀山前日云。
富贵于人疑疾颠，名儒华发独萧然。小车何必邱园事，不记千秋始姓田。
履及阶除杖及园，犊车闲暇过前村。老农未喻疏公意，应怪虚高驷马门。
月中丹桂昔谁栽，经岁光华十二回。正似此花多意思，一番红过一番开。
赤日红尘几悔来，垂杨渌水眼先开。踏花酌酒到佳处，把钓临流始此回。
漾漾溪流碧照天，荇丝荷叶小如钱。容易白鱼时挂网，插生幽鹭肯回船。
四野川原多秀色，非因向著不能知。置亭高爽时来望，自此风光更属谁。
雨后重来春更深，梅花似雪柳如金。青天白日燕雀语，杳杳归鸿风外音。
汉军诛蛮蛮遁走，汉使约降蛮稽首。天威若日照四海，杀人得贼亦何有。
官军万人宿山下，百姓避兵多旷野。秋来雨足荆棘生，邻里无复归耕者。
县官斩敌予金帛，健儿见赏不见贼。闻道杀人多老农，至今过客犹凄恻。
自古边功缘底事，多因嬖幸欲封侯。不如直与黄金印，惜取沙场万髑髅。
汉约无功不得侯，奸雄恶少善为谋。却令骄主轻人命，奴仆行师海北头。
西城门外龙山路，乘兴来游不厌频。后日重阳须一醉，青松系马菊留人。
马出城门小径斜，废园故国总堪嗟。曲池平尽乔木老，旧地分张百姓家。
春云浓淡日微光，双阙重门耸建章。不上楼来知几日，满城无算柳梢黄。
城外园林非一主，春风总总为开花。游蜂语燕随人眼，过尽南家与北家。
历说诸侯七十余，绝粮桑落尚欢娱。不容而后知君子，方笑南冠驾乘驹。
郑庄推士古无伦，置驿诸郊日日新。去病魏公俱改节，一生惆怅杜陵人。
固安功次异萧陈，深怪材官亦致身。高卧闭箝天下口，不忧圣主责愚臣。
江南碧树映霜秋，丹实清香破客愁。常恨忌辛消俗口，为评蠲愤诧齐州。
鹿门隠士肯浪出，荷𦰏丈人行不逢。朝阳昼雨霁复暝，香山无路云重重。
紫气东迎太一峰，翠华飞御猎回中。玄女授符开上策，河宗献宝告成功。
愿借前筹敢决疑，斡回天地耸当时。旧传太尉条侯策，今见宣王六月诗。
苍山去郭三十里，日暮云收独立时。应是尘埃能瞇眼，几人曾有望山诗。
病躯何处识君恩，卧地无令四体勤。客诵舍人诗句好，几将笔砚一时焚。
无年何日苏凋瘵，死市空嗟费杖笞。旧尹告新应有意，若为闲暇得游嬉。
蔡邕倒屣贵公子，阮籍清谈林下游。人事差池不如古，祇将朱墨继为州。
南云不到飞狐口，朔雪来从累雁门。仗节仍烦凿空使，乘槎径取浊河源。
嫖姚不复顾家为，谁谓东山久未归。卷耳幸容携婉娈，皇华何啻有光辉。
丹椒结子菊花黄，山路秋高草木香。日出鸡鸣下乔树，人来犬吠透疏篁。
湖水弥天未觉秋，暂辞鞍马寄扁舟。菰蒲无禁鱼无税，谁似溪翁得自由。
但见苍山插霄汉，石城古木高崔嵬。城头层楼又清绝，尚有遗音名白雪。
当时百金售一幅，澄心堂中千万轴。后人闻名宁复得，就令得之当不识。
画堂银烛彻宵明，白玉佳人唱渭城。唱尽一杯须起舞，关河风月不胜情。
千金买境欲辞喧，长日观心复照昏。多少胜缘从静起，为师无意入都门。
江驿春酲半日留，更烦送酒为扶头。柳花漠漠嘉陵岸，别是天涯一段愁。
步向端门足力迟，仰瞻双阙隔褵褷。三年江海都如梦，老态今朝始自知。
下马呼人问直庐，归墙因读旧时书。黄花绿叶庭槐影，噪雀鸣蝉宛自初。
月白天虚星斗横，夜深高阁势峥嵘。怪来耳冷人声绝，会是斋居近太清。
长亭前望势崔嵬，地坼东南宇宙开。韦杜去天真五尺，行人新自日边来。
三峡桥西路不通，水深石怪自蟠龙。一闻马足皆惊起，倏忽云遮五老峰。
青苗助役两妨农，天下嗷嗷怨相公。惟有蝗虫偏感德，又随台旆过江东。
十谒朱门九不开，利名渊薮且徘徊。自知不是公侯骨，夜夜江山入梦来。
村寺钟声渡远滩，半轮残月落前山。徐徐拨棹却归湾，浪叠朝霞锦绣翻。
因公东还辄悲咤，重厚士风须长者。少年流辈轻老人，去矣唐山旧林下。
乞得林官就道闲，诛茅结宇即成湾。闭门自有林峦秀，不用辛勤作假山。
畏对青山老一秋，逢春又向碧岩游。凭空为问蓬莱客，何物能消万古愁。
夜泊浔阳宿酒楼，琵琶亭畔荻花秋。云沉鸟没事已往，月白风清江自流。
若邪溪畔醉秋风，猎猎船旗照水红。后夜钱塘酒楼上，梦魂应绕浙江东。
乱鶑啼处柳飞花，拍拍春流涨晓沙。正是江南梅子熟，年年离恨寄天涯。
秉烛携筇步步前，玉京迢递访神仙。四时自有壶中景，一罅都迷物外天。
郎官湖上郎官游，只教闲客生闲愁。烟波荡漾四五顷，风月凄凉三百秋。
汉沔当年控上游，孙权曾此困曹刘。三分霸业千张纸，万古斜阳一钓舟。
绕岸便须多种柳，满湖仍为遍栽莲。长条翠盖成阴日，我欲移舟处处眠。
孤屿莫教闲草占，诸亭还向四边开。凉天我欲携樽酒，同与清风白月来。
剩将鳣鲔散南湖，一细千鳞已有余。传舍客来须纵食，莫教弹剑叹无鱼。
细编青篾高为盖，密斗朱栏大作船。准拟使君清兴发，银笙玉笛醉红莲。
桥须跨水三千尺，路要梯横数百层。会有赤松来过我，待从此处共飞腾。
虚岩苍壁古苔斑，潇洒清深六月寒。三伏流金无处避，暮天将去更盘桓。
老僧栖息乱云颠，凿石开山四十年。投得岩成身老大，更无筋力到岩前。
人言道士隠深山，九炼丹成去不还。乳溜滴成华盖座，犹疑真相在岩间。
欲寻微径到山前，闻有蛟龙洞底眠。岁旱密云终不雨，可能无意救荒年。
公家列屋闲娥眉，珠帘不动花荫移。云帐银床初破睡，牙签玉轴坐弹棋。
昔日狂奴向此来，爱垂芳饵上崔嵬。乡人不识钓台意，空指山头是钓台。
莲花瓣里可撑船，一月映成水一川。人把水心和月浄，莲花贮月水倾船。
初与田蔬一样平，一千年后插天青。行人息荫凉风下，应说栽松道士名。
撇衣秉火扪石入，路硬硗确黑如漆。穷深不见瞿硎生，洞中依旧石藏室。
洞流何处窟穴断，泉向洞中源源生。潺潺万古流不尽，夜夜空照山月明。
一窦险若到平处，裂壁忽见天共明。水深不敢投石响，潭中惟恐神龙惊。
朝见紫云生霏霏，暮见紫云归戢戢。有时飞鸾舞上下，料是仙人潜出入。
日破阴蒙照岩顶，紫云一片拖晴影。溶溶泄泄晚不收，只疑便是壶中景。
屹嵲欲到倚山脚，涵云泄雨摩半空。向晚呀然射颓照，叠石烂烂参差红。
岩下夕阳烛已然，岩腰斜照光犹射。暮云残霭不能遮，始信仙居无昼夜。
山头古寺多陈迹，故国空余气象雄。霸业已随流水去，阖闾坟草又西风。
当利江头最僻州，怀人惟是数登楼。绿樽连日不成宴，飞盖满城无旧游。
微官共有田园兴，老罢云寻退隠庐。栽种成阴十年事，仓皇求买万金无。
皖伯台前送别时，桃花如锦柳如眉。明年此日凭栏看，依旧青青一两枝。
山前一片闲田地，叉手叮咛问祖翁。几度卖来还自买，为怜松竹引清风。
花发鸡冠媚早秋，谁人能染紫丝头。有时风动频相倚，似向阶前鬭不休。
使旌巡稼欲观农，赏景留宾大衮东。溪锁豹眠闲雾露，台雕凤集旧梧桐。
忌口自然诸病减，多情未免有时劳。贫居动便成违顺，落得清闲一味高。
佛身充满于法界，普现一切群生前。随缘赴感靡不周，而常处此菩提座。
他人住处我不住，他人行处我不行。不是为人难共聚，大都缁素要分明。
丝毫有趣皆能进，毕竟无归若可当。逐日退身行兴尽，忽然得见本爷娘。
一拳拳倒黄鹤楼，一趯趯翻鹦鹉洲。有意气时添意气，不风流处也风流。
九衢公子游花惯，未第贫儒感慨多。冷地看他人富贵，等闲无奈幞头何。
为爱寻光纸上钻，不能透处几多般。忽然撞著来时路，始觉平生被眼瞒。
雪鬓霜髭九九年，半肩毳衲尽诸缘。廓然笑指浮云散，玉兔流光照大千。
三面狸奴脚踏月，两头白牯手拏烟。戴冠碧兔立庭柏，脱壳乌龟飞上天。
寂照常照本来照，草鞋底下常𫄠跳。更会针锋上须弥，眉毛中水常渺渺。
手提巴鼻脚踏尾，仰面看天听流水。天明送出路傍边，夜静还归茅屋里。
二十余年用意猜，几番曾把此心灰。而今潦倒逢知己，李白元来是秀才。
海门山崄绝行踪，踏断牢关信已通。自有太平基业在，不论南北与西东。
先师昔住金轮日，有偈君家结净缘。我住金轮还有偈，却应留与子孙传。
昨日高山看钓鱼，步行骑马失却馿。有人拾得骆驼去，重赏千金一也无。
不离当处常湛然，觅即知君不可见。虽然先圣恁么道，且作个模子搭却。
法门不幸法幢摧，五蕴山中化作灰。昨夜泥牛通一线，黄龙从此入轮回。
先帝昭陵土未干，又闻永厚葬衣冠。小臣有泪皆成血，忍向东风看牡丹。
石乱云深客到稀，鹤和残雪在高枝。小轩日午贪浓睡，门外春风过不知。
独坐清谈久亦劳，碧松燃火暖衾袍。夜深童子唤不起，猛虎一声山月高。
野客调琴玉一枝，薰风滋味自家知。夜深断送鹤先睡，弹到山空月落时。
深深尽陌倚朱门，腮粉轻红湿泪痕。寂寞绣屏人未见，杏花疏雨立黄昏。
相君高卧朝天阙，立损阶前白玉麟。此去定生狮子国，却来重载法王身。
鬰鬰襟怀怨别离，凤楼西角正斜晖。洞房风细春华暖，落尽碧桃人未归。
沽酒店穿斜巷出，采莲船傍后门归。翠沾城郭山千点，清蘸楼台水一围。
暂到灵岩顷刻间，篮舆还促度前山。我今吏役羞前辈，胜地逢僧不得闲。
谁谓前人不可攀，金杯泛菊且开颜。但知落帽临风醉，未必龙山胜凤山。
同登云级上危巅，松石嵚崟挂晚烟。好是回头遥望处，海波如带石如拳。
仙驭凌云去几年，九流空苦道家言。何人怀古求遗像，岩穴长蒙雨露恩。
俨然鹤发与龙颜，谁道乘风不复还。浑俗何须穷变化，或来尘世或云间。
自嗟灵骨久埋沦，惆怅当年旧事存。青眼重开萧寺路，无人隔夜扫松门。
身去寥寥无朕迹，此时谁会真消息。黄金灵骨今尚存，指示世人人不识。
先生旧隠寄烟岑，丹灶仙台暂访寻。自叹不如鸡犬幸，偶沾灵药换凡心。
岩扉相望路纡盘，杉桧风高夏亦寒。游遍陡忘名宦意，恨无生计可休官。
平生癖爱林泉趣，名利萦人未许闲。不是儒流霁风采，登山游骑恐难攀。
夫君落笔尽珠玑，不比相如意思迟。从此洛阳须纸贵，夜来新有爱山诗。
山头羯鼓奏霓裳，断送君王入醉乡。凭阁无言念兴废，孤烟犹起泰陵傍。
直饶枝干凌霄去，犹有根原与地平。不道花依他树发，强攀红日鬭鲜明。
春光未老杨花飞，游子此情伤别离。扳折杨柳赠离别，骎骎匹马归何时。
寿山北耸侵隋碧，涢水南流接汉清。宋玉阳台犹暮雨，子虚梦泽半春耕。
谁能一日三梳头，撮得根牢髻便休。大抵是他肌骨好，不施红粉也风流。
晨曦潋滟上帘栊，金屋熙熙歌吹中。桃脸似知宫宴早，百花头上放轻红。
文雅登临谢守才，爱山今作别山来。知公未厌真仙境，早拥江南使节来。
闻说东南第一州，区区来访小蓬丘。湖光带日黄金拥，山色凝烟碧玉浮。
武昌山水诚佳哉，当年五柳亲栽培。家家开门枕江水，春风照耀桃与梅。
万里桥西万里亭，锦江春涨与隄平。拏舟直入修篁里，坐听风湍澈骨清。
圣朝旌德向丘园，紫诏颁恩到荜门。乡老始知为善贵，竞相廉让教儿孙。
先生操术本真儒，进退恬然与道俱。宠至不惊高节在，岂颛虚誉激凡愚。
云拥楼台雪拥川，亲朋行望举吟鞭。烟龛万叠凌花霰，坐见金人变玉僊。
松筠深处访潜溪，唐相当年卜隠栖。必竟主人归不得，只教游客驻轮蹄。
乱石巉空耸翠棱，攀萝寻胜逐溪声。爱山怀友情无限，日暮岩边独记名。
山开晓色千峰玉，草映寒光万点琼。为我春游添景物，不教桃李独鲜明。
山前阴火煮灵源，昔日曾临万乘尊。历尽兴亡只如此，不随时俗变寒温。
卧锦仙郎久卜居，满床书史日康娱。邀朋欲走趋斋阁，不厌尘埃俗客无。
去年仁政与春来，真赏曾蒙醉目回。红旆已随芝检去，满栏芳意为谁开。
驱车日日望行舟，目断风帆不可留。独有召公遗爱地，苍山重叠满晴楼。
丹心自许酬明主，百谪那能避贵权。此道方今谁复问，望公须向古人前。
忠臣多快奸臣愤，天意人情可奈何。安得臯夔能致主，早闻尧舜复赓歌。
三花骈蒂吐芳丛，曲尽东皇造化功。疑是神山仙子会，霞衣鼎立驭轻风。
蜀国海棠春最妍，万枝红锦忆曾观。乡人折赠情尤重，肯与群花一等看。
天兵从昔度长桥，四海干戈一战销。江叟岂能知帝力，醉凭渔艇亢秋潮。
六朝文物今何在，千里江山自宛然。英武南征无杀伐，至今樵牧尚能传。
素液浓甘胜醴饴，偏零翠柏瑞明时。何如溥作丰年泽，万物涵濡被福厘。
今时难得是高人，里社因君俗愈醇。松竹渐成风月好，只应终日听韶钧。
修炼工夫合自然，河车潜引玉池泉。老君道德人难识，复见云孙达二篇。
全家归隠似前贤，碧酒醇𬪩白蟹鲜。心欲生民常富寿，高歌会乐太平年。
不教外物翳襟怀，明合蓍龟亦信哉。驽蹇自惭无骏骨，谩劳伯乐品题来。
今日天涯同一笑，当年泽畔共长吟。还朝未复中台职，报主长存国士心。
低昂坐作疾如风，羌管夷歌唱和同。应为降胡能蹈抃，不妨全活向军中。
蚁分突骑向高岑，驰下危涂万丈深。犷俗轻生唯鬭险，垂堂宁复戒千金。
湖上春游阻重陪，朱轓红旆想徘徊。鶑花对席应相觅，不见频携醉客来。
碧玉为池白玉堤，千林万木尽花开。携宾欲觅开尊处，祇得清香辨野梅。
西都风物最繁华，真率相延有几家。游赏直判连日醉，残春可忍负鶑花。
洛阳春色古称奇，况复名花世所希。偶阻嬉游同一醉，任从旭日丽朝晖。
温甘移种自君家，香雪年年只吐花。结实定非江北枳，新诗先费主人夸。
遮藏霜雪免摧残，绿实初垂未满栏。想见主人珍惜意，一回出户一回看。
花果从来盛洛都，黄甘结实古来无。分金未足均闾里，就赏应须倒百壶。
乡闾贵老宁牵彊，德齿俱尊合便安。况是耆英会中客，须同八十主人看。
齐眉举案人谁似，异膳常珍必自调。真率攀邀宜莫应，蚍蜉大木固难摇。
洛城花美四方归，独有姚黄得见稀。曾入黼闱参近侍，分明新染赭黄衣。
花得新朋自我公，洁如明玉状玲珑。芳心有待人难见，小圃深藏洛水东。
一别年光已浃辰，相逢重忆蜀江春。欲知盈榼分甘意，旨酒思柔属故人。
隅陪旌旆纵春游，好景偏销倦客愁。红杏都开如趁赏，夭桃欲坼尚含羞。
善政多闲若解牛，寻春选胜遍深幽。红芳翠竹围松岛，彊醉清尊盖自由。
放尽群花春欲归，惜春游乐幸相依。不堪风雨成暌阻，卧听萧骚洒竹扉。
熟寝翻知计虑长，闲斋一枕事都忘。自然便是无何境，梦到华胥亦异乡。
晚年光景更关心，尤向芳时惜寸阴。每到园林花好处，常思贳醉解貂金。
寒食三春气候深，落英榆荚满墙阴。未甘密叶成翠幄，不爱黄花如散金。
累日怀贤痗寸心，谁知独酌醉花阴。公诗字字如珠玉，并得三篇胜万金。
独想当年春宴游，湖边日日醉金瓯。三年阻作登龙客，不谓相思已白头。
云汉成章湛露晞，都门宴饯羽觞飞。谢安不复东山起，争似阿衡得谢归。
相国东郊迓帝师，红幢交映碧参差。都人共喜安舆到，正是余花可惜时。
三纪中书更有谁，致君尧舜似臯夔。频年力请方归第，天子临轩册太师。
太师还政异寻常，前殿铺张册礼忙。入对谁知年八十，身轻拜舞谢吾皇。
吾皇重喜见仪形，对御排场结彩棚。才见罢时先赐宴，御前亲劝一金觥。
上前一饮釂金觥，侍宴群公喜且惊。吕尚鬻熊今复见，神仙不必在蓬瀛。
蓬瀛闻说有仙居，甲第园林想亦如。遶圃琅玕抽翠竹，平流瑟瑟走清渠。
清渠泻水灌东田，十顷方塘不种莲。白鸟往来明镜里，画船安稳坐青天。
天上虽传周伯星，应期为瑞有常经。未如全享康宁福，访水寻山到处行。
行乐心清日日添，诗豪酒健独能兼。从容对客忘威重，自是天真不是谦。
谦虚久已得民心，三尹西都惠爱深。一自安车朝阙去，万人侧耳听归音。
归日天恩赐画船，倾城士女尽迎观。园家连夜惊筠笼，为趁明朝献牡丹。
丞相园池冠壁田，娉婷次第坼红莲。主人居守麟符重，谁见新妆照水妍。
鲜葩嫩蘂吐香浓，千朵妖饶颤晚风。却想许园僊品盛，姝衣轻透玉肌红。
遶郭依依柳渐青，绮罗深处画船横。坐中唯欠贤乡老，把酒向风无限情。
玉艳霜葩万朵攒，曾陪宴席醉中看。西州纵有寻花处，亦待顽童格舞干。
身由疲病难从政，性本颛愚不学禅。到老岂能成一事，饥餐渴饮谩随缘。
横笛佳人用意深，数声高起潩湖阴。梅花落尽还堪惜，留取残英伴醉吟。
白鹭文鸳鉴里飞，红桥朱阁影参差。疏林密雪皆堪赏，不特寻芳避暑时。
万顷琉璃蹙翠鳞，日迟风暖物华新。千花百草游人路，应谓壶中别有春。
深堂高阁启清风，舟泛荷香柳影中。日月待公逃暑饮，官无拘检是琳宫。
夕阳照水晚登楼，皎月涵波夜泛舟。珍重前贤开展意，中年长愿守闲州。
美人成列抹朱弦，劝得嘉宾醉满筵。却笑西湖游赏处，村歌社舞谩盈船。
须知绝艺好娱宾，能使知音作伯伦。累月应将笞乐籍，恐公重作独醒人。
乐天向老占青蛾，裴令高年欲听歌。拟假红妆助欢醉，莫嫌宾主白髯多。
白傅归来西洛宅，裴公居在永丰坊。好歌愧乏牛家妓，不见淳于醉后狂。
昔贤遇乱多分散，我汝逢时各宦游。乃信人生欢聚少，安危俱不免离忧。
河阳洛下春游盛，两处风光属一家。不独都人瞻几杖，笑迎唯有满城花。
花开朝夕望车尘，花意慇懃恰似人。晴日暖风催更急，看看开遍洛阳春。
双文封卷如筒小，六月铺张满榻寒。曾是吐茵狂醉客，敢尘斋合助清欢。
凉簟资公逃暑用，东池应伴渌波寒。高眠宜享华胥乐，曾致皇家奠枕安。
四朝勋业载旗常，九十精神正寿康。燕翼自当传百世，岂徒书法付诸郎。
千条玉筯挂岩前，一派银潢泻碧天。疑是鲛人在山泣，乱流珠颗落危颠。
岩上流泉滴滴来，史君岩下宴频开。衰翁闲局官清淡，不许听歌醉玉杯。
天然潇洒绝尘埃，四面如山画帐开。世上何须问仙境，只应此地是蓬莱。
秀出眉山有庆门，风流长与蜀山存。翰林未老生曾嫡，想见累累百世孙。
蝉蜕真为一世豪，双蜗逐逐笑吾曹。秦君已去亭长在，著向山高更觉高。
野迥方知天广大，身高更觉石岧峣。泉人试为平章看，胜绝何如透碧霄。
席地为茵寄此生，漥樽独酌有余清。蓑衣和月卧不醒，江上数峰云自横。
讼庭无事意徘徊，长啸西风酒满杯。溪上小楼秋色里，一番新雁趁云来。
秦楼十二玉梯横，紫府千门夜不扃。疑是嫦娥弄春色，彩云移下一天星。
筑坛拜日恩虽重，蹑足封时虑已深。隆准早知同鸟喙，将军应起五湖心。
行尽高山到紫溪，昔年曾此侍亲归。而今只见经游地，不见慈颜泪满衣。
十年三上未登科，此去行期昼锦过。上党有人传预兆，梦生头角见天和。
高谈耳冷几经秋，解逅长沙得少留。莫畏洞庭风浪险，主翁元是济川舟。
尔非慧远我非陶，何事窗间酒一瓢。僧野避人聊自醉，卧看风竹影萧萧。
阑干横碍鸟飞迟，砌下危根老更奇。僧在上头忘岁月，不知山脚雨多时。
建溪石上摘先春，万里封包数数珍。羸病从来苦多饮，高情应只属诗人。
石蓝开尽红著地，瓜蔓半枯黄倒垂。坐看一夜芳意歇，风霜即是蚤寒时。
夜风吹雨冷通帷，鸣雁初闻一一悲。幸好归时归未得，愁来莫读壁间诗。
燕山自是汉家地，北望分明掌股间。休作画图张屋壁，空令壮士老朱颜。
零落栏杆暗藓侵，花苞憔悴怨春深。吾君意在延经艺，不学前王宴豫心。
承明待诏尽名儒，一愿当君奏六符。独笑开元供奉客，惟将歌句奉欢娱。
碧城绛阙半夜开，翠旗玉节相徘徊。景光散堕灯火蔽，步虚一声天上来。
赤乌鼓舞扬朝晖，白榆零落收夕霏。侍臣再拜谢神贶，步虚一声天上归。
君王无意学神仙，独为苍生致吉蠲。四月麦苗殊未好，一番灵雨即丰年。
由来圣作与天通，甘泽祥飚撤俎中。更赐太元千岁策，平明驰贺未央宫。
萧洒城南尺五天，昼凉高枕梦游仙。劳君挥翰紫宸里，汗浥朝衣不得眠。
城中暑雨方鬰陶，城外秋风已萧瑟。下马解衣高枕眠，惟恐祠官报归日。
我来西郊始三日，超然便若与世违。市朝迺在咫尺尔，况复万里沧浪归。
春风才得马蹄干，便向城西学问禅。不是重阴开白日，自披云雾睹青天。
春日融融二月晴，春风蔼蔼百花明。少年嬉逐正应急，何处歌箫走马声。
风流自古吴王国，一一湖山尽胜游。上巳清明最佳节，万家临禊锦维舟。
初晴池阁暖无尘，花落丝飞不避人。秖爱年年好光景，须知华髪一番新。
卧病江东又见春，高斋长日坐生尘。看花饮酒应难强，犹有诗情谢故人。
吴山已远见淮山，未觉风尘上客颜。家在沧浪重回首，彷徉且作半年闲。
晴日春风花气浮，少年嬉逐满扬州。谁怜居士身常病，独坐空船理白头。
高台已倾曲池平，江都宫殿野草生。隋家事远不须问，淮南非复百年城。
功业由来出偶然，晋师岂必胜苻坚。谢公更欲收民望，故筑新城坐自全。
滟滟春波绕廓回，飞花无数逐风埃。山阳旧客谁相识，尪病区区又到来。
渺渺清波百里浮，昔游曾是一扁舟。十年人事都如梦，犹识湖边旧客邮。
长日阴阴雨与风，病夫高卧一舟中。少年欢气谁能遏，纵走名园看落红。
高台已倾池已平，隋家宫殿春草生。千年前事何足叹，淮南非复旧时城。
历历相望隠旧堆，狐穿兔穴半空摧。行人不识问野老，云是昔时烽火台。
烽火销来五十年，居民初不识戈鋋。耕桑满野帝何力，千里边城自晏然。
使者𬨎车岁不停，金缯兼载价连城。洛阳年少今何怯，未省传闻敢请缨。
圣主仁恩务息民，收兵方外卷威神。老农自保太平乐，焉用空言羞使臣。
风霜满面使胡归，洗眼看君喜可知。更出佳人对红烛，今宵醉倒欲何辞。
法曲新声出禁坊，边城一听醉千觞。明朝便是南归客，已觉身飞日月傍。
粉面娇环红绣裙，主翁独遣劝佳宾。它时金谷重相遇，还许尊前问故人。
客亭门外纤纤柳，解使行人去复还。为谢春风摇荡意，上林桃杏正堪攀。
行尽塘陂日已西，回头绿树却迟迟。柔条秀绝向人甚，忍不从容折一枝。
忆昨边城初见春，纤纤垂柳正矜新。不知远客贪归意，欲把狂丝系画轮。
远客归来眼自明，小桃满院笑相迎。当时若折边城柳，定负春风薄行名。
秋风归梦入东吴，乞得城居占越湖。圣主恩深未知报，岂如张翰为莼鲈。
轻舟喜出大梁城，更得高才共载行。海内相知君与操，从容尊酒论平生。
黄流千里从天来，中贯帝居萦斗魁。与君共宣圣主德，余波渐暨东南垓。
平生每愧不能诗，今与诗豪昼夜随。已许大篇须强和，少收锋锷始相知。
淮阴本自市人子，始定三齐便请王。明哲保身非所责，如何终欲比张良。
君家兄弟古人期，入直西垣已恨迟。莫羡迂疏乞州去，朝廷多事待论思。
鉴湖千顷山四连，昔为大泽今平田。庸夫况可与虑始，万年之利一朝毁。
朝凭秦望紫玉几，莫倚卧龙青锦屏。平生爱山今日足，尚恨轩冕萦吾形。
万顷波涛木叶飞，笙箫宫殿号灵芝。挥毫不似人间世，长乐钟声梦觉时。
吴兴太守美如何，太守从来恶祝𬶍。生若不为上柱国，死时犹合作阎罗。
三见齐王不一言，须知自古致君难。纷纷齐虏夸迂阔，口舌从来易得官。
若耶溪畔醉秋风，猎猎船旗照水红。后夜钱塘酒楼上，梦魂应绕浙江东。
夜泊浔阳宿酒楼，琵琶亭畔荻花秋。云沈鸟没事已往，月白风清江自流。
槛外风吹前渡语，江边影落万山灯。半空月上方清澈，万里潮来自沸腾。
一梦江湖三十年，青山隠隠水漫漫。当时把酒谁人在，回首重来独倚阑。
屈指从来十七年，交亲零落一潸然。婵娟再见中秋月，依旧清辉照客眠。
乐人都用教坊家，席上群公换口夸。内里宣来蕉叶盏，御前赐出缕金花。
坐上才初佳句传，中官写得便闻天。圣人含笑搜寻了，依韵当时赐和篇。
西苑重排饯会时，新篇御制降彤墀。明朝上巳无公事，赴宴臣僚总进诗。
淮阴妇人何决烈，貌好如花心似铁。杀身沈子须臾闲，身虽已死名不灭。
我头未白心先老，吐出精诚为君祷。若无归计似陶潜，学取萧生抱关好。
晚来闲共秋风约，惟有黄花莫吹却。有人怀抱似陶潜，待向东篱共花酌。
漫翁身上霜可刮，酒未醒时诗已发。急放人去守船门，恐向河中捉明月。
教官昨自江南来，但有清风无尘埃。曾遇芙蓉池上客，仍过方家旧钓台。
去年冬至第一日，省墓人回船过急。不知两眼血干无，使我时时为君泣。
膝上已无三尺桐，门前更少两株柳。唯有庭芜似野风，告留且伴东臯叟。
君看我家门外草，欲把烟姿慰吟老。谁知人静雨余时，还似村深日斜好。
战国甚于狼虎鬬，孟子力将仁义兴。岂无父老传闻事，为我访之邹薛滕。
寒水如烟霜似雪，半夜疏窗透明月。此时有客正不眠，淮上吟声无断绝。
惨惨黄昏天欲雪，萧萧淮浦人声绝。风击寒云雁正鸣，客眠孤棹灯方灭。
大使莫忧淮上叟，万事付之诗与酒。若问我家何所营，为比陶潜少三柳。
子莫为文学纤丽，须是浑浑有古气。本源要在养诸中，不然恐汝为时辈。
鱼葅乃以玉版名，可将苦酒试光明。张华陆机勿下筯，盘中恐作霹雳声。
以身送客情几何，以心送客情最多。任意所之无远近，不论山险与风波。
摩天羽翮森森齐，胸中壮气蟠虹霓。区区世俗谁相知，青云歧路看如泥。
江南费尽春风力，岭头驿使无消息。有人赠我一枝花，满面春风与春色。
诗老今朝颇安否，且来同酌一杯酒。虽无鼓吹相欢娱，自可笑吟相拍手。
此城不可名甘罗，淮阴侯国冤忿多。其气鬰鬰而勃勃，遂令平地生嵯峨。
一般花下饮一盏，但是花开不须拣。乱红乱翠已迷人，犹望桃源回醉眼。
耳边啼鸟唤不起，有人醉卧春风里。被花迷入梦魂中，却上烟霞弄瑶水。
淮阴寄食卒为将，南阳闲卧卒为相。孟轲之道其如何，枉尺如何直寻丈。
有人口诵浮云曲，手把潇湘一竿竹。荻花洲上作茅庵，坐看江头浪如屋。
白髪老翁心似铁，网尽溪鱼犹未歇。船中浑是卖鱼钱，买酒烹鱼醉明月。
水曲山隈四五家，夕阳烟火隔芦花。渔唱歇，醉眠斜，纶竿蓑笠是生涯。
见说红尘罩九衢，贪名逐利各区区。论得失，问荣枯，争似侬家占五湖。
讨得渔竿买得船，归休何必待高年。深浪里，乱云边，只有逍遥是水仙。
饱则高歌醉即眠，只知头白不知年。江遶屋，水随船，买得风光不著钱。
管得江湖占得山，白云同散学云闲。清旦出，夕阳还，不知身在画屏闲。
一酌村醪一曲歌，回看尘世足风波。忧患大，是非多，纵得荣华有几何。
临卧更饮一杯酒，自唱仙谣拍双手。春风欺醉入怀来，留下乱花香一斗。
人为多情乃送君，余虽不送情更深。破窗半夜风霜冷，危坐灯前为子吟。
平生志在青云霄，十年不飞藏羽毛。夫子乃是知我者，吟诗赠子何辞劳。
匆匆一棹向东行，抖擞空囊无一金。买鱼沽酒向村市，典却蔡家焦尾琴。
深院吟哦夜半时，须有鬼神听此诗。吟声往往到明月，淮上有风摇桂枝。
待到伊川濯尽尘，洛阳城下且留身。文才得似长沙傅，试问如今有几人。
五船鸣鼓待严装，且赴双莲旧燕堂。不用水沈薰紫绶，过梅林后一身香。
耳听人言似不闻，心于时事若无分。一生已是青山物，更欲将身换白云。
身边外物虽无语，事到中心自有分。莫道山翁头似雪，心如剑戟气如云。
老来无物可搘颐，正要一茎筇竹枝。满袖清风秋月淡，陶潜遶遍菊花篱。
手中忽把一枝笻，称我逍遥林下风。不是西征车上物，临行自合与诗翁。
北斋有酒夜开门，独酌灯前酒一樽。只被诗魔无处避，待教醉魄战吟魂。
我向灯前置酒杯，南轩北户一时开。如今正是花时节，且放春风数路来。
紫府瑶关夜更深，阿谁闲醉洞中春。呼童去问烟霞事，只见桃花不见人。
莫教竹马误群儿，谢守行春未可知。落尽梅花寒食近，却应桃李怪来迟。
能歌白雪公常事，不醉黄花我几曾。一绝便胜书一纸，情知高义过刘弘。
扁舟欲泛湘江月，亦泛洞庭湖上春。十年此意逢今日，且喜洪州有主人。
黄金何日上燕台，致主犹轻乐毅才。便是功名未如意，报恩宁肯惜重来。
叟罢耕耘妾罢机，匆匆人意甚牵衣。可怜数里笙歌地，但见一番杨柳稀。
半开醉眼天方晓，急遣诗筒去已迟。别恨离愁无尽处，青山绿水有穷时。
致主跻民道未完，白衣卿相且盘桓。龙头已是输君早，更向麒麟阁上看。
身在尘埃气在云，丈夫贫贱岂须论。且为韩信淮阴事，休著相如犊鼻裈。
二老相思又隔年，僧窗闲坐复何缘。吟翁最好盐城住，时把歌诗付酒船。
寄声切问朱监利，对面勤询刘贵池。或见广东程使者，为言收得寄来诗。
扬子江头风正寒，行人莫叹渡头难。江头杨柳岂常在，但向江头洗眼看。
只知北海鹏将化，不谓丹山凤正栖。却忆吴江桥上月，共君长啸入云霓。
淮干风起木枝摇，颔下甆瓯一尺高。我是折薪扶耒手，中丞且莫笑麤豪。
淮上诗盟不可寻，诗筒来往负初心。风花雪月虽无限，留待他年共子吟。
江南风物清温好，关内河山气势雄。更看蜀中山水秀，一时兼取作吟翁。
谁言急景似飞梭，我把光阴欲快磨。却想残春笑君处，无何有路觅君多。
昨夜重思太古音，确然独抱一张琴。因何不听吾夫子，枉被雕虫累到今。
满面春风醉落晖，满头红艳带花归。醉眠自有风流格，不是无人为解衣。
一片山中云自飞，葛巾有酒琴无徽。陶公自是秋风客，不见黄花未肯归。
出郭人来又换诗，七香官酒杏花枝。我诗却恐春风惜，莫使春风度度知。
南阳张老本仙才，铁笛其形亦怪哉。辄莫片时吹便已，凤凰非独待箫来。
黄艳花前白颔翁，忆君诗思入霜风。如今相去犹未远，明年把酒望江东。
人世情怀已索然，幸无不义入黄泉。不须永诀行相见，六十三翁能几年。
两官本是好吟翁，云出山来鹤入笼。记得僧轩闲坐否，无人到处水边鸿。
我是白云云是我，自知云我不须分。时人若问山翁意，看取山头一片云。
不见故人弥有情，一见故人心眼明。忘却问君船住处，夜来清梦遶西城。
女子恩雠事可知，我曹何用吊吴姬。如斯才貌如斯苦，也似贤人被妬时。
仙子霓裳曳绀霞，琼姬仍坐碧云车。谁言十日春归去，犹有春风在慎家。
一片花飞减却春，共君同作管花人。急将步障围载圃，莫使狂风近四邻。
我爱风流杨柳枝，杨柳如何报我诗。落花满面春风晓，借与丝鞭走马时。
水一重重玉一重，更无妖色媚西风。虽然物外能为素，又恐人闲只爱红。
一点香心寂寞春，牧童归后更无人。谁家庭院栽杨柳，犹自飞花入四邻。
我共梅花情最深，左持樽酒右持灯。持灯持酒岂辞倦，却是春香不自胜。
辞他玉女难空手，酌尽银缾醉未休。任是职严风望峻，也须一步一回头。
绿杨何处不相逢，到处伴他花草红。只为人闲苦离别，更无情绪管春风。
且寻绿院朱扉好，莫看山前水畔容。肌肤瘦尽春风甚，更被春风舞不供。
窗外花开红满枝，董生正下读书帷。东风到晚殊无定，今夜清香属阿谁。
一点胭脂淡染腮，十分颜色为谁开。残灯欲尽书帏闭，犹有清香半夜来。
年来不把紫箫吹，玉指掺掺弄素辉。一自征人渡辽去，唯有清风动妾衣。
一榻溪亭直万钱，满床明月伴闲眠。荷花不把秋香惜，又逐西风到枕前。
昔日奸邪事可哀，如今空筑望思台。冥冥恨魄何之去，唯有南山暮雨来。
甘露洒时黄道肃，绀霞环处紫宫严。金华未启瑶台晓，流月奔星共一帘。
真童列仗严如兵，诛奸号令雷风行。俄闻一物不遂性，急传口诏春阳生。
天兵十万著犀衣，手执金幢踏彩霓。龙共玉麟相次列，群鸾班在凤凰西。
紫瑶阙上烟霞晓，赤玉阶前剑佩齐。十二金童传诏罢，云冠星弁一时低。
紫府真人朝玉京，三千玉版先进名。叩头欲跪紫烟合，但闻玉佩玲珑声。
阊阖云深未启关，霓衣夹道已成班。须臾特诏仙官入，日月诸星共放还。
匆匆朝罢九重天，便按蓬莱御紫烟。趁得蟠桃花下宴，鼓箫诸部约三千。
紫微诏诰都经手，东壁图书尽在家。何日再游群玉府，吟窗依旧锁烟霞。
冠佩严严坐绛云，环兵列仗是何人。诸仙禀命群灵肃，玉册金符尽在身。
碧霞楼上常先晓，白玉宫中爱早寒。乱玉甃成池浴凤，浑金削就栋栖鸾。
莫怪先生身上贫，眼看外物似浮云。房中除却琴棋后，更有门前鹤一群。
凤节霓旌拥万神，五云车骑驾龙麟。腰闲独佩黄金箓，元是瑶宫第一人。
金编诵处无人见，玉洞题时有凤知。昨夜忽然何处去，月中吟就白云诗。
曾共诸仙宴紫微，金钟插羽疾于飞。醉魂已望三山去，犹整华冠齐羽衣。
佩环声动出金华，凤引鸾随入绛霞。行到瑶台云路狭，侧身趋避玉妃车。
人闲日月分庭过，天外星河入户流。是物化金无所用，满田种玉不曾收。
膝上横琴鹤在傍，白云衣共白云裳。夜深闲卧南窗月，更有清风共一床。
瑶台紫府都归梦，碧洞红尘总是家。蓬岛有时来问信，桃源无处不开花。
琳琅宫殿本无尘，犹跨青鸾踏紫云。怪得晓来天色淡，海霞都在玉妃裙。
折尽青林多少花，麻姑却在蔡经家。瑶台好醉无人醉，凤怨鸾栖空暮霞。
不道风尘良苦辛，却停仙仗醉红尘。青鸾一去无消息，只被麻姑误杀人。
先生坐时云满裳，先生卧时云满床。白云终日自来去，若比先生云尚忙。
壶中白日何曾夜，洞里桃花别是春。一局闲棋犹未了，坐中老却采樵人。
阊阖宫中夜宴开，手挥明月坐瑶台。不教偷药姮娥到，却放投壶玉女来。
明月宫中夜宴多，坐中齐唱白云歌。瑶环玉珮三千女，不著人闲俗绮罗。
洞中一觉春风梦，落尽桃源万树花。灶上丹砂寻不见，骑鸾误入阿谁家。
玉佩珠襦自辟尘，瑶池浴罢卧红云。指挥莫放香波去，留与龙儿并凤群。
玉谱天书金版字，桂花浓酿碧霞浆。无人敢与为诗敌，有客时来觅酒尝。
闲云淡月为诗态，春日春风是酒容。玉女争求新乐府，金童时献碧瑶钟。
谁知我是太平仙，歌罢浮云笑暮烟。更倚玉楼吟乐府，断虹消尽月明天。
平日忠言薄万金，此时何惜赠君行。好名不是真人事，莫向人闲留姓名。
九重天路忽难通，谁与传书寄阆风。鹤驭三千无处觅，银潢万丈一时空。
好云消尽鹤空来，一去麻姑更不回。紫府路从何处去，碧桃花向梦中开。
清风窗外云初去，明月池中鹤自还。春色一帘闲睡过，瑶花落尽不抽关。
白云夫子号希夷，碧玉窗中下绛帷。皓首勒成书万帙，病鸾偷见鹤偷知。
红尘旧学今虽废，紫府新书近已齐。三十六仙俱不见，玉函金锁印龙泥。
昔日闻人说上清，如今高步太元庭。有时却忆红尘事，恰似梦回并酒醒。
本希上圣忘言学，傍采南华寓意书。去伪即真虽有道，未知人意自何如。
曾乘秋浪泛银河，拨尽闲云恣浩歌。明月一环来拂面，玉龙十万总随波。
天上瑶池为别馆，海闲金阙是离宫。徐行按尽烟波国，高步却来云汉中。
昨夜曾游洛女家，自知此处胜烟霞。回鸾更按湘妃曲，醉踏烟波弄月华。
龙驭曾游绛水霞，回来却坐赤鲸车。夜深正解双珠珮，莫点犀灯照我家。
尘世纷纷总是空，花开花落几时穷。有人若问烟霞事，我是逍遥无累翁。
天上人闲自不同，莫将浇俗比真风。真风大抵无今古，万事都来一笑中。
我是真人何所忧，所忧世俗好多求。相谋相诈何时了，一笑一啼无日休。
祸福之来本自求，世人闻语不回头。但知自快身前欲，不道永为身后羞。
紫金沙路明珠阙，浴罢龙儿洗明月。待来人世等麻姑，只被尘埃污罗袜。
为买蟠桃海上花，明珠满载玉龙车。蓬山诸子须相问，笑指烟波是我家。
我是江湖都一掬，海水虽深不濡足。待教平地产明珠，但恐世人更多欲。
伍子波涛空淼然，至今犹有不平言。屈原褊浅尤多忿，但恐有时来诉冤。
紫瑶楼上宴真人，脍是鲸鲵脯是麟。醉倒玉妃何处去，烟霞迎步鹤随身。
帐外双童持剑履，一榻红云睡初起。满面清风潄月华，瑶浆更挹明河水。
忆昔为儿跨竹梢，谁何传与太平谣。如今羽化已千载，绿鬓朱颜更不凋。
脚踏青云身已老，访道修真恨不早。曾见商周全盛时，不及唐虞古风好。
谁道真人能辟谷，先生每食无余肉。邻家便是忍饥仙，糊口之粮犹不足。
粮虽不足气常充，真是根源久是功。真久不惟能养气，幽明亦可感而通。
赐得龙田不种花，自携瑶水灌烟霞。谁将玉树双枝换，只得春前一寸芽。
香枝洒面瑶池水，霞艳装衣阆苑花。一半是狂兼是醉，急教扶去卧烟霞。
当时采药因迷路，平上青云不用梯。却似人闲行路者，醉魂春梦至今迷。
蹄涔蚁垤何须较，芳草浮云事可知。曾向人闲闲卖药，尘埃满眼看儿嬉。
为向平时寻古风，幅巾芒履走尘中。俗人不识烟霞客，唤作无知卖药翁。
不用骖鸾不御风，腾身拖袂便乘空。方从碧海游三岛，却驾烟霞上紫宫。
十万里余都一息，须知此道非人力。有时闲望玉山游，鸾凤满天追不得。
曾宴巫山十二峰，归来谪下广寒宫。如今已得瑶环赐，便揖浮丘骑玉虹。
自脱霓裳辞玉关，玉符金字谪人闲。人闲虽与烟霞隔，醉梦吟魂自往还。
鸟不曾喧兽不争，鸾歌凤舞碧瑶城。群童尽唱忘忧曲，也似人闲乐太平。
崆峒道人良多识，易以真为难以力。岂无群圣可相师，亦有一篇言道德。
挟虎搏蛟良有力，扼断鲸咽批豹额。虎豹虽狞却易防，蝼蚁口中藏剑戟。
但把真声吹鼓箫，凤来凤去不须招。浮槎河上无徒涉，种玉田中莫揠苗。
急仙烧炼日盈罐，慢仙十日未能半。一人卖药走不停，一人得金不肯换。
华盖车前龙步滑，紫微垣上凤巢寒。一时扫下尘泥去，却入汉家盛露盘。
人闲多是苦寒饥，短褐疏衾正弊时。欲把霞衣都覆盖，却辞玉女宴瑶池。
玉霞弟子非无学，金箓名仙亦有才。却作左慈筵上术，谁将酒脯尽携来。
藐哉小哉其奈何，牛蹄之水一泓多。若是胸中能自养，长源巨派倾洪河。
奇哉奇哉有此仙，胸中广大可容天。深莫测兮高可仰，沧浪之水太山颠。
歌谣才作彩衣童，策杖俄为白髪翁。走遍红尘人莫问，先生意在不言中。
薄夫用意终归险，更有乡原事可羞。多少古人遗恨在，红尘歧路莫回头。
我曹意者非忘物，自是为仙无奈何。海水玩来如股掌，人心难处甚风波。
无奈何兮无奈何，失之哀兮得之歌。巧拙其闲不容寸，得失相去能几何。
百尺楼头凤一群，声如韶濩羽如云。开口一鸣天路白，六龙驰上海之𣸣。
吹箫台上曾歌舞，留住秦云伴秦女。近来长趁紫宸朝，麟凤肩随龙接武。
南园花谢北园开，红拂栏干翠拂苔。却是梧桐且栽取，丹山相次凤凰来。
我家东轩好凭栏，柳一林边水一湾。城下人烟都似野，城头云树恰如山。
前日慈闱献寿觥，为亲歌咏祝长生。被君翻作阳春曲，却使巴人和不成。
一夜寒声梦不成，读书灯暗雪窗明。起来待唱巴人曲，闲得阳春第一声。
闻道西家高卷帘，昂头吟笑雪花天。东家正泛一杯酒，北望孀亲夜不眠。
枯笠摇风雪满衣，年年辛苦事渔矶。有时钓得鳣鲸上，又被行人买得归。
此身非不爱罗衣，月晓霜寒不下机。织得罗成还不著，卖钱买得素丝归。
行事从来号阔迂，酒闲诗兴便豪觕。卢公误妾平生事，嫁得东臯卧草夫。
惆怅孙阳世久无，纷纷驽骥逐齐驱。不教神物俱湮灭，犹幸深山天马图。
寒林残日欲栖乌，壁里青灯乍有无。小雨愔愔人假寐，卧听疲马啮残刍。
行尽青峰与碧溪，何须辛苦觅天梯。九山不锁寻真路，自是人心到后迷。
金门秃笔积如山，黄阁磨煤夜不干。试借荐贤书稿看，应无一字及孤寒。
太一仙人天上来，口传丹诀养真胎。赤城道士谁堪论，白发先生或姓回。
窗外方塘几亩莲，花开料亦似常年。先生菡萏香中坐，应有人呼作水仙。
传得栴檀相甚奇，绀容光彻照须弥。桥头尊者来瞻礼，应忆灵山听法时。
京城湿墨遗相知，心绕天台四散飞。记得小田桥上月，五更河露湿人衣。
梁孝事平终结爱，王恢谋沮已和亲。早知蹇甚难为相，何必赉金与贵人。
权归刺举已条陈，慱士非才贵得真。若也国恩殊不卖，单辞未必死功臣。
西巡北幸四夷朝，权宠功名尽易邀。惟有高丽犹旅拒，灵旗从此便征辽。
象床金埒极豪华，出入隋唐似一家。自古圣君须远佞，禁中佳木不须夸。
游田未见说虞箴，佞语贪谋竞奉承。岂独怀中有佳鹞，更教大亮献名鹰。
秋晚梨花忽盛开，满朝称贺不称灾。景佺求礼真奇论，冬月如何有瑞雷。
五鳯楼前观大酺，肯因工拙见贤愚。优倡数百被锦绣，安得人歌于𫇭于。
嗜酒弹琴徒自知，累囚尸虎县前归。世人名利心不尽，那得再逢元紫芝。
巨盗盘根岁月深，交流战血竞浮沈。一言便解苍生祸，何事君恩薄贾林。
终日衔杯酒是家，十年全不话忠邪。一朝便伏延英阁，余力犹能坏白麻。
闻说宣麻伏紫宸，愿将忠胆触龙鳞。此翁八十真堪笑，何事昌言有直臣。
封疆万里等闲开，一日千金不吝财。持语无名求贡者，何须更入右银台。
仗内邪根欲去难，承平思虑渐阑珊。殿帘髙卷春风里，空忆词臣赋牡丹。
夜进麻词晓未宣，满朝簪笏尽谊然。李甘轻肆君休议，不相奸凶已可贤。
方当炙手已寒灰，倚伏循环可动怀。试问华堂歌舞妓，几人曾以玉为钗。
终日清风耸搢绅，不存骗石远他人。如何议欲迁三庙，却使门庭有俗尘。
六幕恢恢皆纲罗，琴书无计避干戈。泉南更起招贤院，从此衣冠去转多。
累石封泥一饷间，层岩叠嶂尽回环。真形惟有山常在，何事徒劳作假山。
为怜髙节耸寒林，择地培根我意深。千亩封侯虽未必，且凭霜雪试虚心。
春到穷山生意回，试凭山土育根荄。花开莫笑无名器，纵得名花未易栽。
北堂风物不惊秋，儿女攀怜欲解愁。未悟诗人深切意，世间何草可忘忧。
花名药品两相兼，种菊虽多岂避嫌。而我折腰求五斗，赏心于尔愧陶潜。
此心非是好伤生，重倚西轩觉眼明。但得樗𣗊芽蘖尽，县人何必笑丁丁。
卫青勋业已阑珊，骠骑门前辄得官。荣谢不同时事改，故人何独有任安。
城里尘埃空自忙，暂来城外觉清凉。临池静坐有余味，雨后荷花无限香。
秀野垂杨数里青，夕阳犹占一峰晴。病来两耳如聋者，闻得岩泉㶁㶁声。
发尽寒梅千万枝，小桃乘暖欲开时。春风次第来须早，芳草垂杨莫恨迟。
春芽不染焙中烟，山客勤勤惠至前。洗涤肺肝时一啜，恐如云露得超仙。
马蹄经岁踏红尘，闰腊光阴已觉春。迟日暖风真可爱，年年长是伴行人。
晓云将雨午还收，晚日余炎未似秋。岂独稻畦枯已久，兼忧井竭饮污流。
世上升沉都梦里，春来强健鬭尊前。公田种秫全抛却，坐客无氊谁与钱。
春深风雨半相和，节物令人意绪多。中酒何须问贤圣，和诗今尚许羊何。
十年佛迹留于此，屈指山门皆所无。今日清诗重褒述，禅林又复有犀渠。
欲赏寒梅先有期，却嗟人事又差池。西山雪后东风急，应是寒梅烂漫时。
春来尊酒屡过从，万事无如一醉中。听唱欧公洛阳曲，今年花胜去年红。
多年已分作衰翁，病眼看花似雾中。却谢东风无厚薄，芳心皆露十分红。
田家僧舍有芳丛，竞折繁枝献座中。持语佳宾莫轻散，林稍犹见夕阳红。
好花长是怯狂风，荣谢都来十日中。未过清明时节在，更须携酒觅残红。
年华易去三春半，花态增新一雨中。自笑白头连日赏，罇前犹插数枝红。
山下孤城倍寂寥，行人无意暂停镳。千林万壑琼瑰满，赖有晴曦半日消。
可爱山花百日红，南风开得到西风。一般颜色差长久，移取栽培后圃中。
可美盆池一寸鳞，圆荷阴底自由身。金刀落脍非吾事，不畏江边结网人。
可笑公庭种牡丹，日培肥壤设重栏。好花三岁方成就，谁向花前一醉看。
可惜賨城足海棠，山头涧底尽芬芳。成都花品分先后，此地谁人为发扬。
可喜公居近白云，眼前尘事少纷纷。纱橱竹簟偏宜睡，五月庭除不聚蚊。
圣皇恩重恤狂愚，待罪山城岁已逾。更入西门三百度，便须跨马上成都。
畏日衔山势欲沉，马头西去又骎骎。道傍槐柳阴浓处，时有清风怏我襟。
百里郊原极目平，未寒林叶尚余青。前村一穗浓烟起，知是逡巡到肃宁。
九月西风未肯凉，信知时节类炎荒。骚人不念天涯远，只爱青山对碧湘。
千山杂遝开还掩，一水萦纡浅复深。浑似嘉陵江上路，转令覊客动归心。
西湖风物似当时，惟有流光去莫追。十四年前植修竹，茂阴如识绕方池。
昔向朝亭种牡丹，花开酒熟不胜欢。雾中双眼犹能看，更约春深欲倚栏。
曾向髙楼赋晚晴，每看鱼鸟乐长生。下楼还是红尘道，不信机心胜野情。
雪霜收尽苦寒威，六幕融融喜气归。原上枯荄还不死，有心刚欲报春晖。
谁知真宰执天端，天运无私造化寛。是物向荣皆锐意，莫于春色办蒿兰。
穷山幽谷几重深，一树东风散积阴。从此薄冰尤慎履，世途平日已寒心。
三十年前愁送别，八千里外喜同归。自甘衰叟锄新圃，未许髙才恋旧矶。
峡上相逢惟话道，湘中一笑又成诗。竞将酬唱夸新句，不为穷愁减昔时。
嘉陵江水泼蓝青，彻底澄光明鍳形。一叶钓舟真自在，渔翁应是醉还醒。
一别京华十七年，野情长是恋家山。谋身太拙真堪笑，头白重来度剑关。
子美尝夸丙穴鱼，天涯聊此试珍腴。西风消息江南兴，未免樽前忆脍鲈。
剪取芳条便种成，只从秋后吐繁英。清霜难拒红光减，仰视松筠浪得名。
一夕西风一度开，不须人力为栽培。化工何事存芽蘖，长与炎荒作瘴媒。
北道风霜老未谙，倦驱羸马亦骖驔。此行谁信游沙漠，心逐晴云万里南。
家家桑枣尽成林，场圃充盈院落深。九十余年事耕凿，不知金革到如今。
山腰路转多临水，峡口天开又见山。疑是庆云曾结盖，故留仙境在人间。
今日不知明日事，人情反复似车轮。我今自是飘萍客，更向长亭作主人。
峡外烟云迤逦开，人家门户小楼台。青山渌水应相记，二十年前到此来。
赤土坡头一寺基，天尊元是一牟尼。时难只得同香火，莫听闲人说是非。
金狮潭上水悠悠，两岸垂杨客舍秋。十里清江民物阜，锦帆直到石梁头。
胙土分茅奠此冈，金根玉韬总辉光。谁知三百余年后，老树残蝉送夕阳。
洪学祠堂写六贤，左丞功业最居先。仪形已在凌烟阁，岂独丹青一郡传。
人间爵禄颂公难，自有家传一品官。己亥年生逢己亥，从今甲子别开端。
秘藏函谷关中子，持赠蓬莱阁上仙。愿得髭须如此老，却教龟鹤羡长年。
江南江北白云堆，试共幽人一展开。向道无为老居士，拟归先遣化身来。
此楼此景他州无，山川形势吞三吴。唯凭诗老写奇胜，纵有画笔难工夫。
此楼此景他州无，天髙水濶连平芜。绿杨深处杏花发，日暖数声山鹧鸪。
此楼此景他州无，栏干倚遍还踌躇。主人有酒且共醉，骊歌不用催行车。
清轩直下压秦淮，淮是秦皇厌胜开。千古兴亡无问处，好风惟共月明来。
幽鸟无心去又还，迢迢湖水出东关。暮云留恋不飞动，添得一重山外山。
八月风髙浪渺弥，仙公醉倚海槎枝。夜深曾傍亭边过，亭上主人知不知。
变化未随雷焕剑，晨昏愿服老莱衣。山堂大饮不敢醉，应恐倚门人望归。
山色浅深烟霭里，客情去住别离中。临川聚会应不久，明日扁舟乘便风。
豫溪春雨江湖平，苍壁洲边春草生。吏民出郭自归去，草间流水随君行。
垂杨阴里系行舟，隔岸数声黄栗留。异日相逢定何处，莫辞春蚁一杯浮。
举世无人用直钩，直钩到底是良谋。孟津再掷磻溪饵，八百诸侯尽爱周。
机深谁及任公子，淛水苍梧饱巨鳞。鲵鲋不吞钩上犗，一年笑杀海边人。
五年南国钓烟波，妙手从来所得多。鱼引盈车竿不挠，几人施舍似詹何。
好钓无如鲁国人，暗投香桂饵游鳞。谁知浅水鱼贪食，不待金钩翡翠纶。
谩投香饵试纤鳞，楚使徒来濮水滨。莫讶持竿不相顾，顾君还是上钩人。
不钓浮名不钓鱼，一纶钩线卷还舒。九霄控鲤无人识，谁道纤鳞是脍余。
旋溪不杀真龙子，学道三年蹑太虚。今古报恩人亦有，不知谁有腹中书。
香饵轻投一席间，鲈鱼泼泼跃铜盘。曹公不悟神仙术，徒整金钩把钓竿。
狂奴肯顾安车聘，祗爱东阳七里滩。谁道世间人不识，客星光射紫微寒。
雨笠烟蓑细草巾，持竿谁识白莲人。当时若得文王猎，泾水还应似渭滨。
葛洪井上两三株，不与孤秦作大夫。借问东山岁寒木，得无羞见水西无。
桃花潭似武陵溪，太白仙舟去路迷。岸上踏歌人不见，年年空有鹧鸪啼。
僧爱白云谿上飞，白云飞处敞禅扉。莫言便是无心物，忆著故山依旧归。
半夜燃犀采石江，江神无处避余光。未应赤帻能为害，窥见渊鱼已不祥。
袁郎风格抗浮云，咏史髙吟世未闻。乘月泛江今古有，不知谁是谢将军。
一别蓬宫不计年，锦袍吟醉钓鱼船。鉴湖贺老天机浅，轻向人间号谪仙。
兵到金陵举国降，若冰谋策谓无双。由来天意归真主，何必舟梁始渡江。
山为羌仙传旧姓，溪因亷士得新名。愿持一勺去南海，直使贪泉千古清。
客来亭上脱春衫，马浴寒泉洗辔衔。怪得主人留再住，水声林影似江南。
十年不见锦川梅，今日清香入酒杯。太守为施红步障，郡园惊怪寿阳来。
孤根移自紫霄峰，只鬭清香不鬭红。忆得婆娑一株桂，欧家曾见月屏风。
人爱红尘我爱山，寻山重叩白云间。子真避客游都市，月上梧桐未肯还。
庐山社友皆逃晋，秦府功臣不仕隋。今日明堂求巨栋，好教天下匠师知。
买得青山不用钱，金沙门外草绵绵。黄梅老令醉欲倒，拟借白云今夜眠。
十里溪源寻未见，忽逢茅屋白云堆。竹床纸帐睡正稳，无奈野猿惊觉来。
游人行尽天台路，山家杳杳知何处。唯有山前一派溪，落花依旧流春暮。
国手曾烦写几回，无人仿佛醉颜开。青铜鉴里寻常见，不谓今从笔下来。
江南地暖少严风，九月炎凉正得中。溪上玉楼楼上月，清光合作水晶宫。
童子依师兰水滨，声名真是碧云人。定中传得阿罗汉，十六身中第几身。
龟甲屏风面面开，天台连接至蓬莱。簷前朝暮碧云合，时有一声清磬来。
章郡物华楼上景，江湖城阁画图间。神仙已古遗踪在，牛斗从今胜气还。
达人到岸不须船，留寄寒云几百年。欲问上方多少远，为言先过净居天。
释迦八万四千塔，一在江南古道场。无碍展开青髻髪，最初分得白毫光。
层梯险峻出瑶台，游者多从半路回。天宝洞中如不到，西山元似不曾来。
极玄真人养真处，石门隔断红尘路。玉帘今古不曾收，只有白云晚归去。
曳曳溶溶绕翠微，朝朝暮暮满山飞。于今待汝为霖雨，莫向山中变白衣。
□崖高瞰白云溪，洞穴通天路崄巇。雨未作霖天下旱，玉龙蟠此少人知。
平生登塔与登楼，乱尽乡心送尽愁。试上南山山下塔，依前怀古复悲秋。
五丁尽力路通泉，百货东来蜀道贫。不以粪牛欺远俗，安知指虎有强臣。
十年踪迹住湟关，占得幽奇水石间。纵使王孙多富贵，有钱无处买江山。
竹里编茅倚石根，竹茎疏处见前村。闲眠尽日无人到，自有清风为扫门。
妙笔君今第一人，心欺造化夺天真。精明形骨从来一，移入青缣作两身。
往往来来三十年，更无踪迹在西川。功成行满升天去，回首山头月正圆。
两道翠阴迎骑合，四围清气逼人来。林端有路云千级，物外忘机酒一杯。
昼曾忘食夜忘眠，捧得骊珠欲上天。却向自身都放下，四棱塌地恰团圆。
山从开辟以来有，关是王公设险名。直上剑门千万仞，中开门阙数重城。
为僧六十鬓先华，无补空门愧出家。愿乞封回礼部牒，免孤蜁老衲袈裟。
不是风兮不是幡，白云依旧覆青山。年来老大浑无力，借得忙中些子闲。
虽有董盐甘寂寞，如闻颜粥更艰辛。莫将秉釡论多少，聊为君家拂甑尘。
汉守曾为绛帐师，升堂高弟许抠衣。传经无复当时事，只有沙禽自在飞。
地灵真合有清辞，正在中和乐职时。谁道诸诗吟不尽，试看亭上国风诗。
功大文雄岁月深，巍然高碣字生金。台池得与吾民共，谁识邦家复古心。
华构翚飞一望中，颜间篆墨飏秋风。休矜百步穿杨巧，未及当年射虎功。
亭接东风近晓霞，几多和气到萌芽。也知当日迎春意，不为松筠只为花。
亭下长江走浪花，朝宗东委去无涯。何时银汉风涛稳，待泛仙人八月槎。
危栏倒影下千寻，空水无声万象沉。试问登临来往客，几人澄得利名心。
草木生成亦偶然，谁将枝干验祥编。如何并作当时瑞，寂寞如今五十年。
天水相将远欲无，扁舟双桨似飞凫。此身未是逃名客，且学鸱夷泛五湖。
双桥十里跨虚明，波面无风两足轻。雨歇烟收人不见，路岐依约是蓬瀛。
水落溪桥霜未寒，冈林平浅是西山。路穿峭蒨青葱底，寺在崎岖屈曲间。
排门金碧七禅关，松阁相望石径连。不为勤求善知识，可能一日徧诸天。
行彻云烟到上方，青林深壑对重冈。山中底处饶风月，要著江州一草堂。
春气未强寒惨惨，羁人多病兴寥寥。闲愁付与毫端遣，长日期于局上销。
图志分明传者谬，峰名元在岳山隈。邦人试看春岩上，岂有燕鸿到此回。
林麓坡陀湘水侧，烟岚朝暮楚城隈。峰前迁客翻堪笑，不及飞鸿一歳回。
洲觜崭崭乱石排，濯风寒浪踏苍苔。长江万里从西北，泻向幽人两足来。
无数江鸥似雪霜，暂来还去俯沧泿。幽人已自忘机久，却恐窥鱼意未忘。
三岁重阳负玉觞，悲欢不定客途长。元光节物真虚掷，赖有新诗付锦囊。
白醪趁节醅已发，黄菊候霜花未开。独上荒城拱双袖，风云惨惨鴈声来。
无处登临百尺楼，若为销散仲宣忧。拒霜寒菊常烟雨，愁满江城冷澹秋。
悄悄登山临水兴，纷纷泛菊佩茰人。不须吹落簪花帽，但愿常存漉酒巾。
长松老桂风霜足，细草幽花雨露沾。天寒日下音书少，鴈自高飞鱼自潜。
湖水漫漫日夜添，芡芒蒲锷鬭尖铦。不须更问雨多少，且喜西窗青入帘。
风欺炊灶晨烟重，泥隔宾车午枕高。谁记幽人张仲蔚，都将三径付蓬蒿。
池蛙联络声方旺，迳草纵横势未锄。不厌微凉生枕簟，只忧新蠧入图书。
声入高梧翠竹边，故携枕簟北窗前。无端唤起江南梦，记得扁舟夜不眠。
嘉谷连空指岁丰，幽潜无复有乖龙。何时浩荡风吹日，照彻阴云几万重。
路转芳洲面面风，回环惭愧刺船翁。画桥东北桃花坞，时有飘红落酒中。
不知芳物过春风，傲兀扁舟怯浪翁。得似王猷剡溪上，何须范蠡五湖中。
谁染轻红皱万囊，靓如妆面照寒塘。蜀葵千叶仍陪菊，芍药重台更耐霜。
绿荷深不见湖光，万柄清风动晓凉。莫恨红葩犹未烂，叶香元自胜花香。
湖上清怀各自知，凉风吹我独依依。吏曹姑去母催我，待得临流弄月归。
柳色映花春岸北，人家临水画桥南。回舟欲向东城望，恰似清溪玉镜潭。
莲的纷纷玉手来，欲攀莲叶卷狂杯。冰浆未见菱腰折，珠实何时芡觜开。
红蕖白藕满平湖，曾爱新梢玉不如。今日水深那可得，野人盘上欠香蔬。
气候凄炎倾刻中，晚来宜此一樽同。乍收荷叶萧骚雨，便得苹花细碎风。
浓云忽忽遍天围，四面凉风弄客衣。霹雳一声湖雨白，鱼儿惊没鹭狂飞。
此时遥忆子猷家，幽兴应思剡水涯。未向东风见琼树，且传春色赠梅花。
渐飞大片纷如靴，更扑惊风乱似麻。为谢妻孥衣但典，莫愁米贵酒难賖。
簷边骚屑竹声干，炉畔龙钟病骨寒。坐想兰歌倾桂酒，清虚堂上有余欢。
袁安秖有高眠兴，谢眺空伤后会难。十万健儿春瘴近，飞花宜过海南山。
徒称馆舍三千客，岂捄长平百万军。焉在平原多得士，功名翻属信陵君。
客赵忘梁久不归，先王宗社若巢危。归来未久秦人入，魏国存亡亦可悲。
甘罗徒挟虎狼威，入赵安能策是非。大扺诸侯畏秦尔，一言轻得五城归。
汲黯刚纯社稷臣，张汤巧诋更平津。贤人所贵忠邪异，惜对君王论未伸。
琳宫仙老鬓虽霜，不厌山头石径长。杖履更为他日约，姓名聊记旧碑旁。
曾醉江梅烂漫时，北乡寒冷见花迟。知君独倚瑶林赏，不向春风赠一枝。
赠春须记折花时，坐恨江南信息迟。还向瑶林主人问，东风应傍去年枝。
日日新诗出锦囊，清言飘洒句琅琅。幕中病客疲酬报，走马真难伴放羊。
几年空有忆梅诗，常恐江南驿使迷。惭愧一枝偿病眼，春风须劝笛声低。
刻玉沾酥三两枝，霜空林杪早春时。萧疏仙骨闲相并，缈缥幽香冷自知。
江南诗客两仙才，携手东原赋早梅。琼树令人常愿见，还家何事更徘徊。
五日重来蹑马尘，此君时节已残春。吹衣拂面寒犹峭，谁道春风似故人。
悄悄轻冰断水涯，欣欣群木荫人家。春风巧思无寻处，红白青黄各自花。
昔年花卉烂春林，今日重来老病侵。歳月漫为流俗叹，行藏谁见古人心。
南鸿无计与同飞，鸿翼翩翩我马迟。若过平台寄家信，为言今日是归期。
肃肃霜风吹客衣，客怀多少寄金徽。到家细说淹留事，应笑苏秦困始归。
近时颇少飞鸿信，几日应占喜鹊声。相见便须持宝镊，为翁衰鬓摘霜茎。
一曲流泉对草堂，何人与续帐前香。清诗自共秋风老，依旧钟声送夕阳。
坚平宜荷明堂柱，方洁当函玉牒书。且拂尘埃伴君坐，一枰相与寄清虚。
历阳宾主昔多贤，三老风流二十年。獬豸冠中曾补衮，凤凰台上叠擎天。
小白长红又满枝，筑毬场外独支颐。春风自是人间客，张主繁华得几时。
犊鼻生涯一酒墟，当年嗤笑欲何如。穷通不属儿曹意，自有真人爱子虚。
初约看花花已尽，重亲闲客客应欢。真花既不能长艳，画在霜纨更好看。
云幙无波斗柄移，鹊慵乌慢得桥迟。若教精卫填河漠，一水还应有尽时。
一春无事又成空，拥鼻微吟半醉中。夹道桃花新过雨，马蹄无处避残红。
凄凉感旧与怀亲，时事居人触目新。独有温泉故情在，犹能为我洗红尘。
一别骊山岁已深，林花依旧绣苍岑。归寻当日新开路，隐约苔痕下翠阴。
山原缭绕水萦纡，绣岭屏风立座隅。更上朝元最高处，饶君都看渭川图。
霜风吹老菊离离，水外秋云送雁飞。来伴谪仙闲杖腰，满林丹叶衬斜晖。
楼影摇波到碧空，拒霜无数隔堤红。只应明夜关山月，怜我相思不寐中。
与世相疏行路难，不禁尘土便思山。山中独念故人远，雪舞清声窗竹闲。
函丈从容问且酬，展才无不至诸侯。可怜曾点推呜瑟，独对春风咏不休。
从来疏拙懒身谋，揽辔登车已倦游。幸有醉乡为乐地，何妨吟啸老东州。
新晴渡口百花香，石子池头鸭弄黄。卷幔夕阳留不住，好风将雨过梅塘。
豹堂春水绿泱涣，谢市云深柳线长。睡熟不知潮信过，船头晚雨打菰蒋。
碧山丛丛遮塔晖，苍崖万丈涵苍漪。西风隔江动高树，山前过帆如鸟飞。
朝发铜陵暮扬子，年年白浪江中归。江人收身苦宜早，一生却向江中老。
双峰秀出两眉弯，翠黛依然监影间。终日含颦缘底事，祗应长对望夫山。
香入熏炉禁火天，芙蓉深苑鬬秋千。身轻几欲随风去，却恨恩深不得仙。
苔封辇路上青山，鹤驭辽天去不还。惟有银河秋月夜，鼎湖烟浪到人间。
先取山西十二州，别分牙将打衙头。回看秦塞低如马，渐见黄河直北流。
天威略地过黄河，万里羌人尽汉歌。莫堰横山倒流水，从教西去作恩波。
马尾胡琴随汉车，曲声犹自怨单于。弯弓莫射云中雁，归雁如今不寄书。
灵武西凉不用围，番家总待纳王师。城中半是关西种，犹有当时轧吃儿。
旗队浑如锦绣堆，银装剑背打回回。先教净扫安西路，待向河源饮马来。
二郎山下雪纷纷，旋卓穹庐学塞人。化尽素衣冬末老，石烟多似洛阳尘。
野草粘天雨未休，客心自冷不关秋。寨西便是猿啼处，满目伤心悔上楼。
古木寒鸦噪夕阳，六朝遗恨草茫茫。水如香篆船如叶，咫尺西陵不见郎。
楼台两岸水相连，江北江南镜里天。芦管玉箫齐送夜，一声飞断月如烟。
丞相旌旗久不归，虚堂宁止叹伊威。绿槐楼阁山蝉响，青草池塘野燕飞。
谁把嫩香名雀舌，定知北客未曾尝。不知灵草天然异，一夜风吹一寸长。
幽人步影啭春阳，情多无那不成章。恨楼未高着鞭望，南陌无人但垂杨。
天边梦来情满床，梦短数觉宵苦长。起坐作琴舞闺倡，占珑水中月茫茫。
蜘蛛做网着屠苏，蜻蜒故来晕罗襦。醮君柏酒情莫疏，无情可能学哺鸪。
住山人少说山多，空只年年忆薜萝。不是自心应不信，眼前归计又蹉跎。
为觅少年心不得，当时感旧已潸然。情怀此日君休问，又老当时二十年。
十万橐鞬临易水，五营旗鼓出中山。去年今日西岑别，回首吴山梦寐间。
三间水阁贾耘老，一首佳词沈会宗。无限当时好风月，如今总属绩溪翁。
蛟绡翦下碧双垂，归挹清流背紫微。北向更登孤岭去，此身还入白云飞。
昧旦求衣向晓鸡，蓬莱仗下日将西。花添漏鼓三声远，柳映春旗一色齐。
早同侍宦向长洲，今拥旌麾访旧游。自古风流诗酒地，韦苏州后蒋苏州。
瑶坛三级满苍苔，想像真人饮赤杯。飒飒仙风动杉桧，只应飇驭暂归来。
役役尘埃倦客情，偶逢佳节得闲行。凭君为把如椽笔，便向苍崖记姓名。
六朝冠盖俱尘土，到氏今无苗裔存。当时任昉过田舍，野老犹记查林村。
城东浈水碧渊洄，杨仆楼船向此来。我亦编蓬今下濑，拟寻韶石上崔嵬。
当日昌黎系缆初，曾瞻双阙整冠裾。致君尧舜今谁是，想像闻韶更起予。
吕嘉妄欲抗中原，积石江心尚岿然。岂料王师到寻狭，挫锋困粟遂无前。
楼船伏波安在哉，会兵曾破石门来。昔年已过获嘉县，今日更登朝汉台。
落日汉阳孤阁对，秋风鄂渚数舟横。偶吟万里飘流句，独倚沧洲忆祢生。
不终强屈蛮夷上，稍复低回礼义中。自昔一时成霸业，至今千载仰英风。
拨破红尘入紫烟，五羊坛上访神仙。人间自觉无闲地，城里谁知有洞天。
势利煎人漫白头，休休休去是良谋。应须买取堪骑鹤，跨入芝田阆苑游。
苍龙脱角莹且泽，鲜瓜自与风雷俱。郏家女子已仙去，尚有故井存通衢。
传花叠语争喧呼，主人能诗有仙格。锦囊丽藻纷披敷，拟驱轻驾逐烟客。
沿涧扳崖入翠霞，寺僧犹寄旧钟家。芙蓉秀出天河外，我欲名为小九华。
遥睇青冥绝险生，山翁相指乱云横。不知身世在何许，但觉满怀风露清。
翠𪩘茏葱瑞色分，岚光遥映缕丝棼。无心谩作奇峰势，何碍金乌出海门。
天风飘飘浮紫烟，谁把雪山香草然。气息不教落人世，直上紫皇青案前。
软金赪玉翠流辉，天嫔新开云锦机。西望赤城标起处，宦情欲逐野云飞。
翠滴溪桥水沍澄，更深斜月映寒星。巉岩何代点头石，卧听高人夜读经。
擎天一柱万山低，九朵奇葩秀一枝。多少好山僧占住，空王曾会范围基。
飞泉练白地无尘，欻起千波湛寂身。静挟飞仙忘世虑，却嗤尘世梦中人。
翠黛轻拖促晓妆，云归鬟岫鬓苍苍。道人欲识普贤面，西蜀重烧十愿香。
藜杖芒鞋兴不穷，万山螺簇碧茏葱。青天一饷开图画，潋滟收归惨淡中。
藤阴棱石煜金科，磊砢常将风雨磨。刚被闲云生罅隙，禅僧迷失旧盘陀。
墨窝化石锁烟苔，岩上茅空烟又开。尘劫一声清磬里，至今犹有燕飞来。
来至泾川十里余，崭然怪石翠凌虚。自惭不是神仙骨，空羡琴高控鲤鱼。
山前十里入青苍，猿鸟声中建道场。日转竹阴侵阁冷，水流花片过门香。
荡漾溪沙深浅间，群山回抱翠连环。扁舟便欲乘流去，直下山门六刺滩。
幙山孤秀幙溪清，玉鉴光寒映翠屏。今古寥寥何可问，难当遗事在图经。
最爱仙人卧白云，一竿来此钓红鳞。我今不学磻溪叟，行作宗雷社里人。
盱江清浅见游鳞，百尺飞桥跨碧津。行过水南看更好，风光骀荡百花春。
凌风泛浪白于云，野牧湖中晓至昏。一举招旗毕来集，至今人号养鹅墩。
闻说旌阳旧筑坛，故浮修水一来看。至今磨剑池犹在，冷浸一天星斗寒。
近城故有武王台，拂云千尺高崔嵬。谓之朝汉乃非是，岁时嘉会倾尊罍。
苍龙蜕骨去已久，山根一穴如天开。寄言俗客不可入，往往白昼生风雷。
全闽形势属临汀，赣岭连疆似井陉。江汇里渊销地脉，山横华盖应天星。
旴江一带碧涟漪，来凭阑干把酒时。吏役不知春色晚，绯桃花发两三枝。
泉飞石磴尚微红，涧出铜陵碧数重。遥想谢公临郡日，几回屐齿印苔封。
不到狼山已十春，旧题犹覆碧纱尘。重来风物皆依旧，嬴得衰残老病身。
屈曲山腰一迳通，乱云芳草思无穷。尘埃从此去人远，我欲诛茅寄一峰。
吴兴太守美如何，太守从来恶祝蛇。生若不为上柱国，死时犹合替阎罗。
豁见仙源启翠岩，曾无鏁钥易跻攀。临流便解尘缨濯，不信区区仕路难。
巨石何年此结成，老君肖像亦强名。以身为患言犹在，谩使时人分重轻。
岩前流水碧潺潺，鹤驭翩翩去弗还。堪笑世人求不死，岂知道在有无间。
晓瘴万重烟漠漠，舂台四顾俗熙熙。天钟秀气魁文陛，池涌仙源接武夷。
会稽之南罗浮北，中有大梁神仙宅。瀑流今占挂长虹，泻下银河数千尺。
白雉闻经向此山，转身来伴老僧闲。大都见善能开悟，天上人间任往还。
扰扰红尘为底忙，僧家白日自舒长。朱帘著地寂无事，百刻青春一炷香。
四围老绿夏阴凉，一枕南风睡思长。梦里不知身是蝶，等闲飞入白莲香。
霜晴却见湖山好，境静方知日月长。陶令醉多难入社，时来采菊饮秋香。
趁雪看山坐小床，白云影襄玉虹长。不知砌下梅花发，只怪开帘有暗香。
一松偃蹇苍龙蟠，一石巉岩怒虎踞。我来题作龙虎轩，便恐风云卷将去。
山头未吐三更月，枕上惟间万窍风。疑是怒涛声不敢，夜深飞雨过寒空。
维舟亭下号三湾，万叠青山一水间。偏爱澄江照天碧，飞来几片白云闲。
□□□□□□□，帘前二圣拥千官。唯有扫门霜鬓客，却随社燕入长安。
大舟无风帆不举，小舟榜入青冥去。渔子舟中呼且歌，夜半闻鱼谁得多。
杳杳波涛去莫穷，要须流合海天东。长帆百尺嗟无用，醉绝重湖笑逆风。
扰扰人心巧谓何，我肠愚只爱无它。目前好且留平地，浪爱山髙险自多。
冲冲行路自多岐，已踏归途尚虑非。夜犬只知人是盗，不知人亦夜来归。
盎竭嚢空且笑歌，更从吾命听如何。不须直有牛羊乐，只以无求富自多。
待夫以死如知命，信己轻生可谓贞。指尔为愚今尚众，莫言吾志不难行。
渰渰轻云弄落晖，坏簷巢满燕来归。小园桃李东风后，却看杨花自在飞。
只闻来客说春游，不逐花前笑自留。浪说春期计春尽，留春无术只春愁。
花枝袅袅笑当觞，且作春风几日狂。纵使春归犹有酒，酒酣春去亦何伤。
忧愁卒卒人无乐，花草纷纷物又春。安得无忧与无虑，对花还作笑歌人。
毛羽人将鹤品流，斜阳髙处自迟留。人言杀尔三年旱，应是巢成更不忧。
春城儿女纵春游，醉倚层台笑上楼。满眼落花多少意，若何无个解春愁。
满目尘埃白日阴，皇天无命且深沉。终当力卷沧溟水，来作人间十日霖。
尽道神龙此有灵，一池澄静暮痕清。如何蟠屈无飞志，却放鸣蛙有怒声。
卢仝不作昌黎死，天目虽盲未见嗟。坐叹清光无惜处，一将吞吐听虾蟆。
叩几悲歌涕满襟，圣贤千古我如今。冻琴弦断灯青晕，谁会男儿半夜心。
唐室无臣覆手移，坐看悍媪制庸儿。思量可惜当年死，却是西来问鼎师。
扰扰蜣蜋不足评，区区只逐粪丸行。若乘饮露嘶风便，又作人间第一清。
春来还自有游人，常是春归独念春。落后见花尤更惜，不知谁忍扫和尘。
三月残花落更开，小簷日日燕飞来。子规夜半犹啼血，不信东风唤不回。
如飞如舞对瑶台，一顶春云若剪裁。谁为移根蓂荚畔，玉鸡应为太平来。
暮秋木落剥霜红，俄觉平林一夜空。茂遂本凭枝干力，却辞枝干逐西风。
可嗟落日志悠然，便有群星出见天。夜月自明人自爱，不妨人亦闭门眠。
一片孤云逐吹飞，东西终日竟何依。旁人莫道能为雨，惟恨青山未得归。
楼上人肠渴欲枯，楼前终日望平湖。无舟得往沧浪去，为问渔人得意无。
何须别子始沾衣，久有江南去梦飞。为语青山幸相望，壮夫终不白头归。
客居平日有谁亲，一别三年百病身。为道难言轻感慨，羡君无病更医人。
不作明堂柱石臣，要当归去老江滨。不知何处田堪买，抛却浮生一片尘。
袭袭前修与后生，要言髙爵是身荣。却将猎较诬师圣，不见三年学有成。
衣冠慵整鬂慵梳，万事从来静有余。却笑嵇康慵未得，区区犹作绝交书。
汉得孤秦万弊时，当年丞相要无为。洛阳年少空流涕，谁谓书生果有知。
汉鼎重炎逆血熬，当时天子亦勤劳。不能乘作唐虞计，未会严陵所谓髙。
利害从来识所存，固难轻重与人论。赵良不自身为客，刚欲都君使灌园。
戏拨虎须求不啮，何如缩手袖中归。虚云坐上客常满，许下惟闻哭习脂。
三顾虽然志意深，出非由道此何心。平时胸腹能多少，且与群儿梁父吟。
弟子从来学未纯，异时得失亦频频。一官所买知多少，便议先生作圣人。
宣尼夹谷叱强齐，吏部深州破贼围。始信真儒能见用，可为邦国大皇威。
古风寥落欲何寻，常记南风素意深。闻说五弦弦不断，欲于何处借人琴。
不独区区操缦间，要期追逐古风还。吾民有愠何当解，学得南风不敢弹。
衰草风来响不知，破窗灯灭月藏辉。白头老妇无机织，卧听邻儿懒捣衣。
从来秋菊不曾栽，敢向西风怨不开。我自伤秋有髙兴，非关特为菊花来。
金屋人娇奈燕何，暮帘好卷放来过。今年已见燕无数，何况明年燕更多。
春日楼台暖气低，东风无主自东西。寻常帘幙有多少，何处画梁无燕泥。
不饮虽然合众难，何妨众客自盘桓。已看手足互颠倒，更听人人自谓欢。
湘水茫茫春意关，岑郎一睡片时间。谁知行尽江南路，枕上离家枕上还。
簇簇红葩间绿荄，阳和闲暇不须催。天教尔艶呈奇绝，不与夭桃次第开。
晓折寒蔬野圃间，荒林深处有芳兰。世无贤士纫为佩，犹有幽人日取餐。
溪上清涟树老苍，行穿溪树踏青阳。溪深树密无人处，祗有幽花度水香。
马蹄行尽九州闲，无处欢娱得破颜。只有此中宜旷望，谁令天作海门山。
无求子乐我何悲，且与儿曹并日饥。子道合人终不苟，有求虽欲可从谁。
无见顶露云攒急，劫外灵枝不带春。那边不坐空王殿，争肯耘田向日轮。
大鹏无伴遇天池，师子将儿绝后随。昆仑触犯归行路，一吼吞云万像驰。
骊龙海卧瑞云高，四望归宗万派潮。木人来问西宫事，回惠东园一颗桃。
行尽千山路转高，肯归方忆旧云房。贪寻古调单于曲，暨蹉胡家一韵长。
泛舟驾崄三十春，击处竿头活死人。夹岭桂分千古韵，朗江山翠万重新。
兴亡云去舆云来，渠无国上绝尘埃。须弥顶上无根草，不受春风花自开。
三更月落两山明，古道程遥苔满生。金镇摇时无手犯，碧波心月兔常行。
古源无水月何生，满岸西流一派分。葱岭罢询熊耳梦，雪庭休话少林春。
亲言言处几人知，今古无俦类莫齐。玉马雪行归半夜，羚羊挂角月沉西。
古殿岩开月锁松，霜凝雪露韵无穷。星前人卧千峰室，佛祖无因识得渠。
荆山美玉卞人寻，至宝无瑕绝见因。铁牛带子踏沧海，撞月石龟长羽鳞。
白云不到中峰顶，满目烟萝景象殊。一句曲寒千古调，万重青碧月来初。
国令严严拟者危，毫厘才动铁轮随。心萌口应三千里，齿露言来苦怨谁。
石龟语话是谁闻，无耳髑髅夜听深。天晓便藏无影树，太阳虽照不能寻。
苔殿重重紫气深，星分辰位正乾坤。金轮不御阎浮境，岂并诸侯宝印尊。
金刚际下古髑髅，几被人踏血溅空。明月任从君自掬，寒松那弃白云封。
见僧便问曾到否，有言曾到不曾来。留坐吃茶珍重去，青烟暗换绿纹苔。
一家有事百家忙，春暖才回草自长。东岭月分西涧水，菊残犹自候重阳。
突屼嵯峨万仞横，四边无路不通行。自古两轮光不到，夜深王老人西岑。
古岩苔闭冷侵扉，飞者惊危走者迷。夜深寒热汀洲火，失晓渔家辄自疑。
无伴石人衣入山，云笼红顶绿衣寒。喝开劫兆三峰顶，捧出金栏对日看。
养子方知在仁慈，亲言无味外人疑。欲穷沧浪深深处，听取渔家辄莫迷。
家破人亡何所依，无心无绪话求归。十年忘尽来时路，暂忆些儿总不知。
月皎青松鹤梦长，碧云丹桂挂羚羊。严高碧仞千峰雪，石笋生条半夜霜。
月隐青山瑞气高，梧藏丹凤觑无寥。无端石马潭中过，惊起泥龙之海潮。
苔殿烟收紫气旋，拱班宸幄退尧年。凤楼不宿桃源客，岂并金光瞩汉天。
古岩月色锁重云，枯木迎芳晓带春。昨夜星河转南斗，金鸟随凤过天轮。
天地为炉万物焦，石人驾浪渡云霄。风生半夜霜残重，月落水寒碧鬓凋。
碧岫峰头借问人，指山穷处未安身。虽然免得重阳令，争似灵苗不犯春。
寻常爱客恨无来，及至人来懒话陪。空卧早知眠不当，虚劳红焰落寒灰。
等闲垂借问端由，不负平生尽吐酬。竭力为人须是彻，方知茶味解人愁。
春到石人视远山，莺啼花木碧波闲。须知云外岩松瑞，千古迎风任岁寒。
无价明珠暗处悬，夜深将把木人穿。谁知却被泥牛见，吞入红霞碧浪渊。
送客随家丰俭施，尽情为饯免生疑。却蒙惠重过相赠，歛手遥别向暮归。
梁国令他魏国愁，渡江投水暗随流。虽然寸土居无动，争奈双林树半秋。
日暮阴云郊野深，重阳到后菊花新。不因西峤残冰尽，争得东山一带春。
祖佛超谈问作家，困来宜吃建溪茶。重阳日近开金菊，深水鱼行暗动沙。
亲伸端的向君言，莫比流沙少室传。昨夜雁回双岭后，谢家人立月明前。
九年少室自虚淹，争似当头一句传。板齿生毛犹可事，石人踏破谢家舡。
松生岩畔鹤停稳，凤出丹山鸾并群。面壁尚亏庵外事，净名何苦太言论。
坦然曾问老师安，争似韶阳一句传。日里华山仙掌露，夜深猿叫月当轩。
相逢借问众僧糜，莫比庵围香饭施。紫气夜随丹凤转，金龙晓缠月中枝。
同别祖意问端由，便将元价与他酬。丝纶夜静人垂钓，晓得金乌带月收。
水出昆仑浪接天，天高地下秀林峦。禅床略下云山断，凡圣无踪海岳寒。
知道还他潦倒翁，亲言相指自匆匆。关山路远重须去，一迳长途君任通。
一句称提万象分，摩竭空自掩重门。当初衲子微开眼，插筯炉边当火焚。
问路穷途拟进程，绿杨莺语送行人。牌标五里向君说，莫道当年不指陈。
云暗西岩东岭明，汀洲南面起笛声。天光睡重和衣润，莺啭高枝柳带春。
禁殿重闱视听危，侧思偏立绛纶垂。汉乡云断汀洲迥，岭暮猿啼孤月随。
三身说法问端由，弹指轻轻海岳收。金锁塔开红日像，夜深人笑碧峰头。
重峰层仞插寒空，塔锁深云势莫穷。千古松声来有韵，万年溪水去无踪。
雪峤层层翠锁深，风生寒岫结重云。夜来丹凤冲霄汉，听晓樵人逐雁群。
禁幄重闱苔藓深，金铃不动侍无人。谁携班杖来相问，报说东园麦拢青。
亲切曾伸问老翁，东山歌唱北山吟。弄潮须是江吴客，别语还他汉地人。
未语难明迷悟情，发言方表赤心人。只知进步求名玉，争信灵苗不受春。
水出昆仑山起云，钓人樵父昧来因。只知洪浪岩峦阔，不肯抛丝弃斧声。
江山历尽几施功，方得逢人话昔同。春到洞庭无壁岸，鸟啼西岭月生东。
等闲不语未逢人，语便伤直似太亲。不顾火中鸾凤息，惊他石虎暗生嗔。
剑藏匣冷逼人寒，拟问栖迟过岭南。更欲进前求退后，悲风千古遶溪潭。
六耳同谋事可成，直言方表赤心人。室中灯焰谁来拨，白发童儿两鬓新。
贵异天然应有时，六宫春苑少相随。星攒半夜天轮迥，烛晓东闱帘静垂。
驰书才去返匆匆，一足垂酬继后踪。坐久成劳谁委悉，红炉点雪自相通。
日出升空高下周，昆仑源派入川流。春山云逗风无尽，雁去回南天地秋。
毕钵岩花晓带春，香风时结鹫峰层。须知玉像缾中塔，别有辉天鉴地灯。
白云时映旧山青，竹锁薄烟露几茎。虚室夜寒秋月迥，雁回遥听可三更。
布毛拈起费人言，争似禾山一句传。打鼓一声喧宇宙，冰寒千丈忽生莲。
空劫前时旷路闲，声前无句信入难。欲穷沧浪白云曲，且看石人露半颜。
一曲两曲深夜弹，松风和雨遇前山。可怜卞玉离荆岫，谁是知音却取还。
宽廓言时不犯舌，清风高韵碧云斜。石人贪话西峰事，不觉东岩起雾遮。
路穷岸仞问山翁，别指岩西岭近东。拟进雾垂岚色重，回头顶见太阳红。
巍巍峭迥出云霄，顶锁水寒势外遥。坐观四望烟笼处，一带青山万水潮。
煎茶未了人来问，拈起茶匙呈似他。当初若遇收燕手，性命难存争奈何。
问法穷因归何处，黄河透过碧波澜。须知云外千峰上，别有灵松带露寒。
满钵盛来一物无，岂同香积变珍苏。日月并轮长不照，木人舞袖向红炉。
金轮微动吼乾坤，稍逆金躯草卧身。更欲发言来拟问，悲风吹尽四绝邻。
离城别阁暗愁时，月落星分信马蹄。风扫晓霜林木迥，夜深汀岸火生微。
展手之时万仞摧，枯河无水月无来。若疑别问庞居士，石女黄梅谁共陪。
野火烧时越转新，至今烟焰雨难霖。旱地红莲遮日月，无根树长翠成阴。
蓦路相逢借问由，寸心莫便与他酬。虽然重担教人待，终是惭颜暗地羞。
三年一闰大家知，也有颟顸不记时。昨夜雁迥沙塞冷，严风吹绽月中枝。
南岳峰高北岳低，行人泣泪两迟疑。火星昨夜移牛斗，照见西瞿人不知。
深宫禁殿隔重闱，帘静簷楹紫气垂。苔地不通朝请近，家人指路莫迟疑。
沩山问处少知音，插地酬时佛祖沉。踏倒玄沙傍不肯，免教苍翠带春深。
巇崄行时问路难，有人相指北村南。长安无限人来往，几个无铃遇得关。
灵龟未兆无凶吉，变动临时在卜人。路头问破谁人委，王老东村努目嗔。
轻轻人问玄中旨，便吐肝肠说与他。木人暗皱双眉处，石女多言争奈何。
圆缺曾伸问老翁，石龟衔子引清风。昨朝木马潭中过，踏出金乌半夜红。
有无今古两重关，正眼禅人过者难。欲通大道长安路，莫听昆仑叙往还。
云淡风轻近午天，望花随柳过前川。旁人不识予心乐，将谓偷闲学少年。
吏身拘绊同疏属，俗眼尘昏甚瞽蒙。辜负终南好泉石，一年一度到山中。
身劳无补公家事，心冗空令学业衰。世路崄巇功业远，未能归去不男儿。
闻说猕猴性颇灵，相车来便满山迎。鞭羸到此何曾见，始觉毛虫更世情。
参差台殿绿云中，四面筼筜一径通。曾读华阳真诰上，神仙居在碧琳宫。
车倦人烦渴思长，岩中冰片玉成方。老仙笑我尘劳久，乞与云膏洗俗肠。
久厌尘笼万虑昏，喜寻泉石暂清神。目劳足倦深山里，犹胜低睂对俗人。
行尽重云几曲山，回头方见碧峰寒。天将仙掌都遮断，元恐尘中俗眼看。
南药东边白阁西，登临身共白云齐。上方顶上朝来望，陡觉群峰四面低。
襟裾三日绝尘埃，欲上篮舆首重回。不是吾儒本经济，等闲争肯出山来。
中春时节百花明，何必繁弦列管声。借问近郊行乐地，潢溪山水照人清。
心闲不为管弦乐，道胜岂因名利荣。莫谓冗官难自适，暇时还得肆游行。
功名不是关心事，富贵由来自有天。任是榷酤亏课利，不过抽得俸中钱。
有生得遇唐虞圣，为政仍逢守令贤。纵得无能闲主簿，嬉游不负艶阳天。
狱讼已闻冤滞雪，田农还喜土膏匀。只应野叟犹相笑，不与溪山作主人。
须知春色𬪩于酒，醉得游人意自狂。直使华颠老公子，看花争入少年场。
贪花自是少年事，沉酒定嫌醒者非。顾我疏慵老山野，却骑归马背斜晖。
桃李飘零杏子青，满城车马响春霆。就中得意张公子，十日花前醉不醒。
妖言莫信传张恶，虚气休将碎唾壶。借问闲窗静狐背，何如争胜击珊瑚。
晓日都门飐斾旌，晚风铙吹入三城。知公再为苍生起，不是寻常刺史行。
二龙闲卧洛波清，今日都门独饯行。愿得贤人均出处，始知深意在苍生。
曾是去年赏春日，春光过了又逡巡。却是去年春自去，我心依旧去年春。
南去北来休便休，白苹吹尽楚江秋。道人不是悲秋客，一任晚山相对愁。
谁怜大第多奇景，自爱贫家有古风。会向红尘生野思，始知泉石在胸中。
强洁犹来真有为，好髙安得是无心。污亭妙旨君须会，物我何争事莫侵。
嚢中数味应千种，砌下栽苗过百名。好是微风入庭户，清香交送满檐楹。
亭下花光春正好，亭头山色晚尤佳。欲知剩占清风处，思顺街东第一家。
急须乘兴赏春英，莫待空枝谩寄声。淑景暖风前日事，淡云微雨此时情。
常劝嬉游须及辰，莫辞巾屦染埃尘。秪应风雨梅台上，已减前时一半春。
对花酌酒公能乐，饭糗羮藜我自贫。若语至诚无内外，却应分别更迷真。
百叶盆榴照眼明，桐阴初密暑犹清。深深重幕度香缕，寂寂高堂闻燕声。
洗涤炎埃宿雨晴，井梧一叶报秋声。气从缇室葭莩起，风向白苹洲渚生。
风争汉云归碧洞，月高凉露返苍岩。乾坤万里明如镜，轻辇遥遥倩鹤骖。
夭艳迎人意欲迷，不言正是怨深时。愁肠百端不堪续，惆怅年年开向谁。
春阴薄薄压轻寒，朱槛无聊愁梦残。唯有庭蕉会人意，芳心欲展复微攒。
忆昔红蕉狼籍时，玉人携手泪沾衣。今日芳心为谁展，天边怊怅未成归。
达摩西归不记年，雪山消息更茫然。行人不会真如事，唯爱长芦含暮烟。
沧波眇眇太湖边，引领西风为怅然。已会老师忘世事，阿兰那行即真禅。
已恨初年不学仙，老来何处更参禅。西风摇落岁事晚，卧对髙岩看落泉。
四十余年随世缘，眼昏头白更茫然。它时一念若不断，来向此山开福田。
世路衮衮何年休，青山白云且淹留。千寻飞雪下岩窦，落日洗耳前溪头。
潭中有龙不可见，但见瀑水从天来。我欲垂钩畏血指，却上北岭听奔雷。
金鹅山势髙崔崔，乘兴已泛沧州回。计较百年能几日，不知此地何时来。
江东江西多旧游，十载重来蓬鬓秋。多愧老师观自在，慇懃渡口送归舟。
不安甽亩强西游，二月春风占渡头。寄语道人莫相笑，归时迎我到瓜洲。
一年为客厌西东，白髪生来百事慵。道路莫惊行李薄，初无盛意学终童。
道旁桃李鬭芳菲，欢意长随断梦归。梦去梦来何可计，春风斜日鴈孤飞。
重入都城谁与邻，暂来还去不知春。繁华年少莫相笑，身是无为闲道人。
断知无乐亦无忧，薄有田园沧海头。得意已同毛义去，欣然载酒上东舟。
甬水楼头看尽山，南城寺里扣禅关。老师多事犹相记，千里驰书慰病孱。
幽乐轩前春欲归，红葩绿萼鬭芳菲。一杯新酹邀谁饮，石首鱼鲜赤蟹肥。
道人寄老故山前，雪顶霜眉意嗒然。门外少年方作乐，谁家为汝说因缘。
老去法光不足惊，婴寻世事或能精。眼花头白终无用，卧看纱窗晓日明。
尔来世事久忘怀，十日长关九日斋。白髪苍颜见无相，不妨应供此间来。
不见康乐初翻经，崇台百尺但有名。当时妙意遥可想，木叶落尽青山横。
昔年曾到洛城中，玉椀金盘深浅红。行上荆溪溪畔寺，愧将白髪对东风。
放舟顾浦望江流，烟雨冥冥小麦秋。长忆故园游观乐，不知此地有潮头。
昆仑山在玉关西，此地还疑暗有嵠。玉石不分殊可惜，背临斜日望虹霓。
老来情绪似秋烟，水畔林间不计年。世事纷纷何可较，城西寺里学参禅。
二十余年谈性空，不知强聒尽无功。愁来白髪如秋草，为置浮生断梦中。
远公手札远相招，陶令怀归正郁陶。遥想宴堂长夏静，坐临江水看风涛。
幸有陶公五株柳，不恋河阳千树花。数日东风吹欲尽，小轩寂寂日西斜。
年来病倦厌寻山，且寄青泠白水间。最爱杨师旧茅舍，频来借榻伴髙闲。
春风迎我到荆谿，行看秋成忆故畦。乘兴去来何可恨，为君引领隔湖西。
浙西夫子蚤相陪，解印新从海上来。借得谿边五亩宅，与君共酌任公台。
海天寥寥禾黍秋，人籁已息烟雾收。数声鹤唳草堂静，何苦更向咸阳游。
池南柳色未全黄，池北萱芽尚带霜。老去寻春不嫌早，春深留与少年郎。
水南残钟水北清，浮云断处玉钩明。持杯欲饮还看帽，十里春江如镜平。
寒烟寂寂鏁清谿，圆月亭亭上曲堤。小杜风情遥可想，闲调丝竹舞金泥。
林平胜处向东纡，水转山回画不如。或息或劳都可乐，白云深处五浮图。
河边柳眼澹烟浮，腊破春归一岁休。不复平时羁旅恨，离明还泊北城头。
东斋清旷西斋静，上下往来唯一径。幸有方床不得眠，行休已有陶潜兴。
野田茫茫秋水清，生尽蒲蔍无人耕。不知三吴地力壮，老鹤空向烟中鸣。
朝日欲出已复西，人间兴废那可知。昆山陵谷久已变，水旁唯有将军碑。
行年四十髪已斑，似梦非梦寄人间。数日秋风稍强健，闲寻戒律过南山。
酷暑隆隆不可活，闻有玉鳞纤手割。不得相从饱便腹，空听髙吟何洒落。
越人远寄桂花浆，敝屋欣闻破鼻香。遽遣小奴分送客，夜来已败不堪尝。
清江濯濯生菰蒲，一双白鹭雪不如。轻烟细雨不肯去，潮来正有浮阳鱼。
森森古木荫方池，池上秋来一夕知。坠叶沉波青彻底，倚栏无事看鱼嬉。
平生未省人间乐，老去惟求世外闲。它日终当断家事，篮舆蓬舸访名山。
轻烟微雨满金塘，天气清明看下秧。筋骨已衰难自力，田家次第赐壶浆。
青嶂叠叠西南驰，上下佛宫筋力疲。一樽欲与鲁山醉，怅望车马来何迟。
老师有意出人间，便学垂云也未闲。带雨有时归北岭，随风依旧过南山。
洞中石乳色如霜，欲煮刀圭未得方。叹息此生来已晚，更将残命笑嵇康。
山后山前到已频，更寻残雪过西津。愚溪愁客今何在，应有猿猱解笑人。
病骨愔愔百不如，不应投老更看书。古今得丧今方辨，且向斜阳弄蠧鱼。
愚溪水中多圆石，水边竹树山如壁。夫子幽栖十二年，至今使人长叹息。
谁道渊明不善饮，亦知太白爱题诗。浪醉浪吟成底事，不如髙卧过当时。
黄叶渡头春水生，江中水车上下鸣。谁道田间得机事，不如抱瓮可忘情。
匡床我示维摩疾，持钵师来舍卫城。与汝欲分香积饭，不妨作戯说浮生。
壁下茶铛久不黔，更无白眼与人嫌。春来老困还多睡，时有狂风入破帘。
寂寂山间谁与言，闷搔短髪向香烟。死灰朽木君知否，不似胡人面壁禅。
岛夷三月不知春，唯有杨花似故人。老大相逢何可语，满头白髪不胜嚬。
日落沙头山已昏，饥乌投暝下前村。谁云野客无多事，步出林间自掩门。
法华寺上散郎亭，老树苍崕如有情。欢戚已随时事去，代间秪有古人名。
山禽哺雏半欲抟，坐想葛帔临风湍。数日阴霖复未畅，不知更作枣花寒。
蚤识陶公父子名，未知李老思尤清。后来无复能文客，潇水湘山空月明。
渊明昔已爱吾庐，我亦悁悁忆故居。君有东臯千束稻，山前更望澹塘湖。
无心难与有心期，欲说无心已自痴。会得金刚本来性，此人与我合先知。
白髪生来何可惊，不求杂食岂须耕。山间一榻无余事，但看山花枯复荣。
海水浩荡烟苍茫，我欲求渡无舟航。东西路迷何苦渡，楞伽山下秋风凉。
世间明暗一毫端，为底忙时不肯闲。水盛草深牛不动，始知缘业有多般。
阿弥陀佛一炉香，欲道知时已是狂。若得医师除我病，何烦筋力更求方。
每爱潇江西北流，水边幽石强为留。归时欲借浯台望，何处陂陁可系舟。
山上白云淡无情，不如山前利与名。水西落日何时尽，二十一万钟磬鸣。
古木巃嵸山径斜，不知使者出山窊。羁禽野兽遥相避，亦有人寻颜阖家。
身世飘摇如断云，此生不复世间尘。能言得丧归诸命，维有东坡王道人。
平生爱闲今幸闲，投老爱山今住山。不复区区同眩事，正当渺渺出人间。
悯悯久同巢幕燕，翩翩今作北归鸿。湘山潇水愁无度，更泊孤舟夜雨中。
孤蓬冲雨出湘西，欲向崕间寄一栖。天外月华如有意，故来相伴宿浯谿。
天边新月一弦生，堂上美人肢体轻。何似君家庭下竹，孤风髙节照人清。
扰扰百年何可为，正应静处得忘机。心猿不动无余境，照见人间是与非。
祁阳县南石燕坡，骤雨干时燕子多。行李萧疏常畏雨，谁能驻马待滂沱。
峡山山下古招提，丛木犹藏半泐碑。正自会昌多难后，至今龙象绕山悲。
九江水色白如雪，流水潇湘尚未浑。落日墟头人已散，独留烟树送黄昏。
二公诛茆今几年，至今山下一炉烟。驻舟薄致伊蒲馔，欲结诸公寂静缘。
月落山时鱼鼓鸣，华堂不动夜来灯。人间扰扰方多事，谁似炉间白髪僧。
朝来风雪满湘山，顿失群峰上下间。风定雪休归舫稳，江流不动碧潺潺。
支持病骨上南台，一眺云林眼暂开。不道云长更绕舌，已将名姓入山来。
洞庭春雪晓霏霏，一阵风来半已晞。唯有山阴吹不尽，田塍片段衲僧衣。
莫欺隐几维摩老，不为文殊不设斋。寂寂青山何所有，霜风落叶满空堦。
给孤长者寻常有，应供如来不易逢。二施本无差别理，莫论庭柏与庭松。
已住世间如影响，不牵法相论偏圆。山边茆屋随缘业，不是当时忍辱仙。
秋来清血洒潇湘，遥望东流带夕阳。为过金山沾法力，便随潮水入钱塘。
去年九日始离家，行到江南见菊花。今日裔夷逢节物，独将白髪换年华。
火星岩下石崚嶒，殿阁相望止一僧。莫问人间兴废事，门前流水几前灯。
江流激激过侯滩，更上山头看打盘。百岁老人亲击鼓，城中忧乐不相干。
日道纒南复纒北，蓬户长开少人迹。三噫七哀非我意，我身乃是投荒客。
世事流光同一污，天涯白髪未还家。慇勤更种庭前草，为看秋来一似花。
山西谁家桃李树，半是少年行乐处。去年花谢今年开，惟有人生不如故。
庭下乱生春草花，夭红不称野人家。漫开漫落无人折，留得孤根数寸槎。
落莫余生何可同，正如枯死道边蓬。随风流转惟无定，定处由来自性空。
春草满空春水流，土人放马白苹洲。细风迟日嘶鸣处，遥忆金明池上游。
花发花残都不知，谁将白髪更题诗。山西日永无多事，闲看樵夫数局棋。
黄牛岩下水弯弯，葛帔篮舆自往还。不是湘累莫相问，祗应枯瘁似寒山。
一轴新诗锦不如，何为轻易赠狂夫。巴山楚水无穷胜，不必王维更画图。
青谿八月老菰蒲，孤吹修烟出水隅。谁问西湖少年乐，闲将世事捋苍须。
观音二十五圆通，止在禅师一指中。金钵直随流水去，不须芒𪨗更西东。
归舟不解洞庭帆，舟上骚人雪满簪。小驻武昌江北岸，春风今夜泊江南。
齐山落景覆青谿，谿上幽人半病羸。曾作潇湘江上客，水风山月合相知。
山前缭绕白云飞，山下溪流那复回。不向此间休歇去，宁将白髪污尘埃。
落日欲下清泠台，月华已破东冈来。谁道幽人得幽趣，老夫病眼不曾开。
石梅落落欲黄时，细两蒙蒙暗不开。数日不行台下路，不知江水过山来。
石台竹径自天成，细草芳花随地生。白髪老人无是处，一枝枯竹伴经行。
平昔相从三十年，白云唯识皖公山。当时肺腑半黄壌，何用枯槁留人间。
莫笑当年梅子真，区区吏事走风尘。风尘自是南昌事，谁识庵中不动人。
红叶飘萧下石台，扫除山径半天开。百年老木和烟斫，万顷晴天看月来。
一裘一葛谢时人，似与孤云老鹤亲。峭石山前静无事，桃花零落几经春。
不将大辩拟天亲，终愧西来面壁人。无是无非从此去，不同多刼一微尘。
青山古木隐禅扃，一炷清香数卷经。却笑担嚢南北客，强寻言语学无生。
老来无暗亦无明，寄息深山避世情。夫子暗投珠玉惠，我身正似一毫轻。
杜子风情春水波，至今诗句使人夸。不知朽骨犹存否，山上年年黄菊花。
朝云未散白笴陂，落日已过铜陵西。不向人间生皓髪，直寻仙客上青谿。
山腰嵌岩山顶平，此下直眺池阳城。城中欢戚自流转，不似山石都无情。
早晚报衙蜂扰扰，友朋相和鸟关关。余香满袖花惊眼，空翠沾巾雨暝山。
马蹄轻蹙柳花浮，醉入淮南第一州。不是青楼羞薄幸，自缘无锦作缠头。
青衫白发病参军，旋籴黄粱置酒樽。但得有钱留客醉，也胜骑马傍人门。
十月都门风薄衣，捣砧声重雁南飞。野人不识长安乐，且趁鲈鱼一櫂肥。
沉沉雨过宫槐绿，寂寂春残辇路香。细想人间无此景，夜来魂梦到昭阳。
迎春新燕尾纤纤，拂柳穿花掠翠簷。问道蕊宫三十六，美人争为卷珠帘。
蓬莱风蹙水纹班，月甃风廊四百间。云外跸声穿岭去，行宫簇马望骊山。
落絮蒙蒙立夏天，楼前槐影叶初圆。传闻紫殿深深处，便有薰风入舜弦。
门掩青春春自饶，未容取次老僧敲。输他蜂蝶无情物，相逐偷香过柳梢。
穿云摘尽社前春，一两平分半与君。遇客不须容易点，点茶须是吃茶人。
打睡禅和万万千，梦中趋利走如杨。劝君打快修惮定，老境如蚕已再眠。
赵州当日少谦光，不出三门见赵王。争似金山无量相，大千都是一禅床。
尘中辩主眼分明，特地寻方更点睛。堪笑耆婆虽暝眩，至今南北绝人行。
畴昔先生此掩关，紫泥三到石房间。若教便逐蒲轮起，安得清风镇海山。
公子乘闲卧绛幮，白衣老吏慢寒儒。不知梦见周公否，曾说当时吐哺无。
此身何补一毫芒，三辱清时政事堂。病骨未为山下土，尚寻遗墨话存亡。
七处征心心不遂，懵懂阿难不瞥地。直饶征得见无心，也是泥中洗土块。
八还之教垂来久，自古宗师各分剖。直饶还得不还时，也是𫚥逃不出斗。
友人相访入柴关，云水宽闲溪涧寒。莫道山家无可待，老松修竹任君看。
闲来无事对山屏，古涧寒松畅野情。是处岩华高下色，几般幽鸟往来声。
老来林下养闲躯，茅屋清虚蚊蚋无。一径松虱何处起，入松穿竹两三株。
石枕藤床一榻低，觉来还自日沈西。白云堆里翻身转，一曲渔歌在碧溪。
吴山古寺近溪边，高阁虚堂景象全。林下寂寥炉火尽，未眠犹听夜行船。
吴山古寺寒松直，老鹤巢居最上头。惟爱月明中夜后，一声清唳满山愁。
老嫌俗客来相访，独泛孤舟溪上游。夜宿芦华赏明月，应无闲事挂心头。
老来无事掩柴扉，林下闲闲何所为。莫道茅庵无一物，窗前片片白云飞。
野老欣欣任自然，斋余无事玩林泉。门前竟日无人到，夜对乔松月在天。
年老醒醒神更清，夜深幽室诵莲经。儿孙睡觉应嫌我，石版时敲四五声。
老拙懒陪尘俗客，茅屋挣坐复安眠。林间莫道无看待，松竹溪山在目前。
岩前松竹两三株，日炙风吹渐已枯。叶落纵横人不扫，清声犹自响朝晡。
因观杨柳垂青眼，始觉人间春到来。遥望南山雪消尽，寒梅犹有一枝开。
吴山长碧水长流，水转山湾路更幽。多谢庞公远相访，旋烧松火荐茶瓯。
渐觉清和四月天，一声清磬响山川。心澄气爽无拘束，留得高人伴夜禅。
清河居十别多年，一笑相逢信有缘。莫讶老僧无别话，平常心是祖师禅。
无用无知顽石头，天生奇巧世人求。算来世上无闲物，假使无情不自由。
开窗满日见溪山，霅水东流下岭湾。夜月深明渔舫寂，白云无事到禅关。
吉祥山水与云连，清韵来闻二十年。知道老僧无熟恼，金沙地内不流泉。
孤峰峻岭翠光寒，山势奔湖去又蟠。今夜虎头岩下宿，更无归梦出林峦。
与公昔作长城别，一去尘埃六七年。夜静书堂寻旧约，定将生计话林泉。
何故无心恋霅溪，鄣南风景白云齐。有人若问宗门事，水自东流日自西。
人事悠悠懒更攀，茅堂静坐白云闲。夜观明月为高烛，一道清光照万山。
水澄山色映青天，静坐茅堂未欲眠。好玩岩头松与月，更闻高柳一声蝉。
耳聋不听楼头鼓，眼暗难看夜半灯。一曲渔歌声尽后，归云天外自腾腾。
谁测先生意趣难，贫如原宪学宗颜。年年酒债将琴当，岁岁诗狂待月还。
无人肯作除非乞，没药堪医最是风。求乞害风都占断，算来世上少如公。
峨眉月浸千秋雪，太华峰摇十丈莲。一见升平玉清客，雪莲声价顿销然。
漫道任公钓有神，六鼇无迹海生尘。争如静卧南窗下，兰菊从教秋与春。
出没云闲满太虚，元来真相一尘无。重重请问西来意，唯指庭前柏一株。
夜来云雨散长空，月在森罗万象中。万象灵光无内外，当明一句若为通。
鲁祖三昧最省力，才见僧来便面壁。若是知心达道人，不在扬眉便相悉。
放却牛绳便出家，剃除须发著袈裟。有人问我西来意，拄杖横挑啰哩啰。
白云处士入云中，三尺焦琴百尺松。长啸一声寒涧远，千崖万壑起清风。
曾孙尝会幔亭中，脯擘麒麟酒满钟。宴罢不知消息处，至今乡老望孤峰。
数篇骚雅名虽远，三拜逢迎礼过差。补得唇来身巳老，灌园何苦更咨嗟。
会稽山上月如轮，鸿雁相将江水春。幕府英豪虽可数，樽前谁是急难人。
雨过西园物物佳，柳风竹日映葵花。更无人迹宜清睡，奈此池头一部蛙。
呢喃燕子语梁间，底事来惊梦里闲。说与傍人应不解，仗藜携酒看芝山。
晨鸡三叫末开关，留滞行人更解鞍。却上月明高处立，晓风吹面作清寒。
二浙云游老比丘，苏州一宿过湖州。钱塘江上乘杯去，雁荡天台更自由。
水亭潇洒离尘开，一醉扁舟载月回。马首西归怀底事，只随晓日望蓬莱。
龟溪有路莲花引，鹫岭无时云雾生。聊放此身留舴艋，不逢人处听泉生。
从来英杰自消磨，好笑人间事更多。艮上巽宫为进发，千车安稳渡银河。
鞭羸百里远来游，岩谷阴云暝不收。遮断好山教不见，如何天意异人谋。
至诚通圣药通神，远寄衰翁济病身。我亦有丹君信否，用时还解寿斯民。
扬子江中方铸镜，未央宫裹更飞符。菱花欲共朱灵合，驱尽神奸又得无。
扬子江中百炼金，宝奁疑是月华沉。争如圣后无私鉴，明照人间万善心。
万□□南泮水遥，清风来拂瘴烟消。袖中突兀龙蛇出，聊慰天涯久寂寥。
遥望南庄景色幽，前人田土后人收。儿孙自有儿孙福，莫与儿孙作马牛。
富贵贫穷各有由，宿缘分定莫罔求。不曾下得春时种，空守荒田望有收。
南庄北宅眼前花，好儿好女莫缦夸。我若一朝身死后，又属张三李四家。
牡蛎滩头一艇横，夕阳西去待潮生。与君不负登临约，同上金鼇背上行。
独爱高峰最上头，夕阳烟树见严州。子陵贪向溪边钓，应未曾来此地游。
此处离朝路几千，为官不取半文钱。平生不养无情鸟，遮莫妖禽夜哭天。
范蠡功成始遁逃，渊明五斗便辞劳。先生二事俱无一，名与青山万古高。
岩口呀然向日开，小桥飞入势萦回。幽深自可逃烦暑，况有寒泉石下来。
潺潺石磴泻红泉，路蹑丹梯入紫烟。岩有高人无问处，庵罗双树碧参天。
地回仙岛风光别，人在春台笑语温。事简民淳知帝力，时和岁稔荷天恩。
帘珠虚明十二栏，翛然身世尚人间。怪来拾得无尘句，放出云屏几叠山。
华阳新报便门板，应为高人受箓来。试问玉门砂远近，未饶元放是仙才。
秋风落尽千林叶，恰似并州快剪刀。香冷洞房归末得，一窗明月读离骚。
空谷秋寒同子午，白月纷纷洗清露。遥想灯花结夜愁，鬰金斗帐香如雾。
庐陵太守告我行，先把庐陵为君说。龙须山对殷侯池，池面山容两清绝。
海穷山尽尚南征，髀肉销残只白惊。回首长安八千里，此中那得有秦城。
故老能将旧事传，仙翁踪迹尚依然。方知物外壶中景，隐隐烟霞有洞天。
一水群峰翠若堆，洞天终日鼓风雷。每怀绝境超然处，却与幽人偶尔来。
晓烟如练曳平津，一棹东风两岸春。岛鹭沙鸥休恋我，北堂归有白头亲。
城里三山占越都，相望楼阁跨蓬壶。有时细雨轻烟罩，便是天然水墨图。
居人不记瓯闽事，遗迹空传福抚山。地有铜盐家自给，岁无兵盗戍长闲。
一川远汇三溪水，千嶂深围四面城。花继腊梅长不歇，鸟啼春谷半无名。
截断苍山百尺崖，峥嵘相倚洞门开。天生只隔红尘路，不碍浮云自往来。
迳石无声下无穴，停之不盈酌不竭。银瓶送响落清甃，镜奁破碎冰壶裂。
谁跨崇塘更起楼，卷帘平视四山头。田间草暖牛呼犊，叶底巢成鹊避鸠。
扪萝百尺上孤峰，红藓斑斑杖屦踪。惟有潮声生绝顶，晚风吹动半岩松。
楼上斜阳遇似飞，楼前秋景透人衣。横碧烟岚浓可扫，半红霜木冷相依。
五百年前兴废事，至今人号旧州城。草铺昔日笙歌地，云满当年剑戟营。
车轮马足走尘烟，竞看成都万炬然。独我踏开亭下雪，伴师同坐一庵禅。
南安岩近南斗傍，乾坤缔结雷电守。云寒木老洞穴古，巨鳖露脊鲸牙口。
月华圆满正秋中，天上人间此夕同。桂魄十分澄浪海，冰轮千里碾霜空。
当年一弃会稽侯，大墓烟芜锁别愁。惆怅不逢郎衣锦，至今粉骨尚含羞。
净名庵畔水帘谷，万仞苍崖漱寒玉。布衣如帘窣地垂，更有莺声如度曲。
珍重开山李道人，林峦奇秀甲诸邻。夺将狐兔千年穴，化作寒泉一境春。
高唐不是那高唐，风物由来各异乡。若向此中求梦雨，只应愁杀楚襄王。
乌噪僧眠春昼迟，松阴楼殿日高时。入门未脱征裘立，拂壁先看学士诗。
六年道路三经此，山色泉声似故人。惭愧老僧相慰问，官郎何事过门频。
瘦马行行不著鞭，一逢泉石便留连。每来无可相求索，只是松窗借榻眠。
揽胜寻幽本为闲，可能忙里去游山。权宜且辍公家事，看徧林泉夜始还。
山椒积雪尚堆琼，山下桃花已开锦。若教传画入中州，便谓仙家事难审。
长林栖息自安如，谩劝闲人挈酒壶。世治有谁从醉隐，徒劳健吻汝知无。
切切声呼泥滑滑，强关人事最无机。安知巧舌为身累，锁向雕笼不得飞。
蝈氏官亡种类滋，脰鸣连党欲何为。喧然无理令人恶，忆著昌黎吏部诗。
忧乐由来繋所存，强名微草不须论。箪瓢悦道颜渊德，陋巷当时岂种萱。
啼血辛勤尔自贻，百花时节好闲飞。行人日日春山过，相劝相呼縂不归。
玉人携酒对花枝，怅息红芳已半稀。楚帐歌中别虞氏，马嵬坡里顾杨妃。
仿佛渔阳参鼓挝，依稀江左后庭花。清明旧俗无佳尚，唯此喧声杂暮蛙。
朝晖还复变蒙蒙，过尽韶华冷落中。媚紫妖红如病悴，也应无暇笑东风。
三参军事归权握，贱务区区日倍增。却笑近贤衔署贵，时人虚号一条冰。
月粟见须何太迫，贱生奔走正无聊。蕲君勿虑晨炊绝，吾党而今解折腰。
雪意将成腊欲来，乱山深处见寒梅。化工若与人情比，此树多应未及开。
珠玑盈纸将新味，方丈分甘及贱夫。大啜一杯乡思动，却咍张翰只思鲈。
晚来音驿拜勤渠，咫尺拘挛万里疏。却羡浔阳堤上柳，长条往往拂贤车。
七年恬寞坐江濒，今日登途气象春。请剧书成为泽大，马蹄无惜入红尘。
花表危楼远目穷，华轩不见见春浓。春山缭绕无重数，还在春山第几重。
登临何以慰相思，把酒开编读旧诗。正是去年酬唱景，春风花草半离披。
碾玉为棋黑白明，临枰思策且须精。莫教败衄空如扫，却出枝辞辄罪兵。
见许黎明和露翦，日高何事尚稽期。也知更欲延宾履，次第开时固未迟。
家近西湖日往还，恬然不觉到春阑。水边花发华丹尽，水面清光终未残。
休王其如各有时，开荣方徧又春归。东君忧在阳功乏，多少闲云天上飞。
真人无梦梦非真，自愧通宵所梦频。凶吉有来皆系命，岂须占讯复劳神。
软枝轻翠近簷垂，朝暮清风不失期。明月满庭无隐伏，夜深惟有此君知。
黄纸恩书下紫宸，岂惟群罪许从新。其间多少寛民意，四海承宣有几人。
远俗无知祗慕恩，凿山逾岭献麒麟。诸儒不用区区辨，多少难明伪似真。
冒死随敖衣赭衣，当时踪迹已几希。忠哉相鲁扶君过，不使民情向我归。
四百余年兵火后，至今遗构葺如新。谪官岂是多恩惠，谁谓文章不动人。
仗节当年分国寄，危楼千古压江浔。山川风月宜如旧，疏旷还同庾老心。
数间冷屋苍山觜，忠孝功名万载师。曲俗佞神惟畏祸，停舟祗谒小姑祠。
莫笑先生犹假醉，先生于道未宜轻。门前五柳今何在，唯有江流百丈清。
回环水面碧于蓝，晓夕清虚万象涵。佳趣不容为独揽，史君横彴在亭南。
绿萍漂合旧根斜，独恨来迟过了花。不见离披照秋水，尽依名阁作余霞。
两行对植接低圯，弱质毋嫌费壅治。十月绿阴犹满迳，也胜蒲柳望秋衰。
嵌空寻尺立池津，池北池南孰可邻。草树自羞还自笑，凋荣一节任天真。
气凉天淡正时秋，野兴山情猝未休。承召驩于凫藻甚，但忧尘迹累清游。
昔日交传集外诗，规模虽记旧编遗。近闻几格多兼副，可赐闲中一解颐。
能作膏肓遗萧辅，更于西北振威雄。若非明主矜羸老，几向高丽弃旧功。
威加突厥胜长城，药赐须灰感圣情。垂没训言非不虑，奈何坟土竟遭平。
执笔威逾知一杖，忤权活得月将身。位终八座非为幸，埋戟相符岂不神。
拽宦鞭奴蔑贵权，当时风骨愯衣冠。及为御史声名减，岂是官高便欲安。
金镜文高压万珍，开元宠遇号知人。范阳奏日言如用，安得西蒙蜀道尘。
矿金言率遇参商，罢相还歌乐圣章。怖死宜春中奸贼，令人扼腕痛其亡。
八座蝉联属弟兄，当年门地足辉荣。可嗟不富经纶业，唯著丹青制造名。
披香殿上叹隋君，校猎营闲劝十旬。莫谓口忠心则诈，如何胶禄不言人。
五说三长历历陈，坚辞史任斥因循。若教直笔专归手，褒贬应能慰后人。
言极公忠器业清，死犹勤恳荐时英。贤哉度己推姚相，不幸幡成伴食名。
国忠祸衅根芽日，此贼倾唐势已先。搆陷名臣冤且众，天乎何意与终全。
权由宠盛危宗社，天子倾心日自如。十万北来犹未悟，潼关尚听促哥舒。
斥姬援祖沃君心，贞观箴规器独深。私庙因循遭纠刻，可嗟疵玷在球琳。
持平远继张廷尉，献议尝班魏郑公。谁谓尚书无学术，没身何媿谥为忠。
神翰飞英纪至贤，谓如舟楫济洪源。偷名岂学刘仁轨，专向朝堂卖主恩。
东宫尝吠非其主，贞观终高献纳臣。不独齐桓忘射带，太宗当日最知人。
太宗宠异号名臣，五绝当年赐目新。亡也重嗟文物去，石渠东观谓无人。
入相年余值狂寇，独随车驾岂非忠。凶胡萌祸根荄远，史笔如何罪及公。
自称烈士受唐恩，宁死延陀不屈身。莫陋将军本蕃种，中朝似此几何人。
阃外分忧屡积勋，间言几欲变深恩。十年三觐劳方面，荣耀双旌并在门。
并门雄镇军权重，敛怨残躯不足伤。偏将赎身由纳马，贱人贵畜自为殃。
勿诧崔生得体歌，运潭聚敛一何多。术虽可鄙非其死，甚矣奸臣恣网罗。
蜀途赴难忠虽固，车战亡师咎已深。天子未归京未复，不知何暇有琴心。
大臣许国当由道，执政如何事佛淫。身附奸邪不知祸，却谈报应感君心。
总政中书月未期，郭崔奢侈遽中移。代宗勿叹天亡早，用相斯人已后时。
凌烟阁上中兴后，勋德光全属令公。鱼辈也知深用力，其如谦巽悟宸衷。
面排卢杞兴言佞，背沮刘公受旨私。真相不知知彼相，便容辞疾守闲司。
刑寛毁玉回天怒，智料渝盟识虏情。延赏见跻终不愠，陶陶谁似柳宜城。
献替初虽有可贤，忌能遭贬是谁愆。獐头鼠目言何易，重困江湖十五年。
一阵阴云一雨来，驱除烦暑洒尘埃。山川固不为迎合，岂是先知地主回。
拨置簿书看种柳，等闲联辔入云岐。山僧莫道疏迎候，我辈行行不自知。
先春曾宿紫霄宫，今日重游春正融。谁道居官便跧缩，也能偷暇向忙中。
暂离簿领来邻邑，旋访灵踪到寿山。乘闲一游真未易，岂论身寄此中闲。
𫖯望群峰目已惊，山僧更解说山情。夕阳归去心难足，未听飞泉雨后声。
宛转松蹊入五峰，更临危阁半晴空。山花鸟语皆真趣，谁是韬光傲世翁。
路过方岩未及游，肩舆回首兴难收。野桃带日遥相笑，笑我山情不自由。
石室前头一片春，天然形象附嶙峋。山家况味无晨夕，安用鸡人赋此身。
趣驭不遑辞地主，趁晴唯且荷天公。县楼归去劳东望，早就新篇寄好风。
东风吹散黑云轻，渐望吾疆野色青。料得熟溪滩响急，到时聊为驻轩听。
花发蒙亭画景舒，浩歌应叹食无鱼。灵岩恨不同真赏，且把新诗慰子居。
九十阳春兴已酬，登山穿谷尽清幽。闲田不是无多让，故遣尘劳作胜游。
洗出郊原物象明，积阴祛尽喜天晴。东邻长道诗新寄，增我溪山一倍清。
爱君邀客以清诗，会我公庭缿讼稀。卷白到时须自勉，乱红飞处是春归。
怜君迍蹇从初仕，慰我萧条典一同。莫为尘劳便兴叹，所施无负即为功。
再来东白日无休，剸割唯忧或滞留。满眼烟尘真可厌，幸而涵碧见清秋。
久为簿领废登临，一宿禅扃万虑沉。半夜松声惊梦枕，琴书幡起故园心。
积阴卷尽见朝阳，更入云林古道场。疏旷襟怀终久在，暂离簿领已清狂。
虎踞山形路屈盘，烟云过尽到禅关。老僧得地真安稳，不向人间趁往还。
到此崎岖力已疲，肩舁西去更乘危。始知不及闲人好，避险从安任所之。
白日当时共得仙，清樽未倒且留连。间关益部君今去，后会轻论又几年。
昔时同闬今同郡，气义相懽此最亲。莫向酒杯成偃蹇，醉来诗格合清新。
原泉有本养渊渟，更似端人见底清。竹色山光朝暮在，当知涵碧不虚名。
座隅平地是云山，爽气无穷六月寒。梦得祗知图未善，不知能画不能完。
堂堂一道出山腰，色似垂缣响似潮。何必枕流图洗耳，坐观已觉俗尘消。
谁磨紫石作双鱼，绕以清流泛酒觚。祗使幽人添醉逸，山林未快忆江湖。
峨然危构冠山巅，以傲名亭傲可贤。不与世人论是否，谁能来此卧云烟。
我爱双峰若并趋，钧然苍翠傲荣枯。定应天意成真概，磊落相依道不孤。
北出城𬮱天未明，待驱款段趁君行。归时亦欲偕吟醉，寄语林间有落英。
田田荷叶大如钱，拙令无功又一年。六月京尘传流口，不嫌池上更迁延。
源高云表许谁穷，飞出岩前百丈雄。岂是山神作灵怪，解将烟雨变晴空。
行踪隐怪少人知，非是山僧别有机。漏泄一朝逢地主，逢迎终不似前稀。
去时骤雨忽兼风，歇马曾留此寺中。今日来归复如此，始知事有偶然同。
双扉昼锁夜传呼，讯鞫劳心迹也拘。祗有清虚慰怀抱，开轩即是洞庭湖。
洞庭湖上岳阳楼，旧走声名徧九州。今日偶来犹吏事，幸当风月近中秋。
秋入群峰气象清，朝阳才过到金精。胜游却向尘劳得，此日清怀慰此行。
乘危趋疾固轻身，却羡操舟妙入神。石罅安船石头立，渔人谩笑往来人。
密密赣滩三百里，此滩崛起最峥嵘。中原柱石知多少，安用江心滥得名。
钱塘江上吾家近，惯听秋潮动地鸣。今日蓬莱于役处，却疑身在故乡行。
清淳一阕听埙篪，磊落堆盘享芋鸱。拙令此时心饫足，暂忘野外有民饥。
簿书虽是不离身，一宿精庐兴味真。莫道后栏花未坼，夜来霜月岂惭春。
天地收功固欲全，朝廷恩惠岂容偏。饥羸大众粟不足，县令胡颜入俸钱。
两麾相遇百花春，烟海漫漫共此垠。席上笑谈成秀句，一番传咏乐邦人。
海上风光入暮春，使轩轻过古城垠。琴台此去犹千里，已有先声慰昔人。
岂弟移风州事稀，何妨退食自逶迤。新阳来复茅庵暖，喜奉高篇促对棋。
城南古木未全凋，溪里寒鱼正可撩。红旆追攀真得趣，尘怀万斛等闲消。
夜初乘兴上城头，白玉蟾蜍碧玉天。爽旷襟怀谁得似，谪仙身世岂非前。
千峰环聚翠糢糊，欲卜为邻岂易图。且使缣绡画将去，披观未必后仙都。
改号泥封下碧空，天光远烛郡城中。禁林旧德承宣重，预向偏州致岁丰。
元丰嘉号改明年，万里江山色愈鲜。侍从旧臣承紫诏，拜恩如在御床前。
五骑行歌五马前，乱云轻点乱峰巅。此时佳兴此中醉，一阕清诗一玉船。
牙城晓色动旌旗，笔吏来钞枕上诗。溪柳山梅应暗觉，先春芳意肯迟迟。
铃斋书几烛花消，帘外寒霜晓尚飘。却忆夜乘行乐处，烟村云坞听农谣。
璧月团团彻晓明，琳宫深邃寂无声。传闻此夜曾斋宿，读著新诗骨也清。
一丈深溪一丈鱼，不论高价只愁无。携来缕作霜盘鲙，美玉纷纷得所沽。
昔咏洗刀鱼眼红，少陵才思摩秋空。今朝大嚼有余兴，佳句复出文章翁。
追随仙舫南溪去，欲向春波掷钓竿。无奈东风揽清兴，却吹晴霭作溪寒。
觇烟窥月早于梅，不待东风著意催。应为朱轮屡回顾，未春先向道傍开。
裁芳翦嫩巧间关，屈叶蟠枝不可攀。抛掷似遗春女戏，一团轻翠在朱栏。
萦纡一道贯檀栾，入翠穿斜步履悭。俗客也应无暇到，不烦春笋为遮拦。
百尺危亭旧路榛，自公呼吸变兰荪。更怜数奉亲舆到，分惠芳斋碧瓦墩。
东城老圃扫青苔，竹柏深中一迳开。桃蕊柳芽俱有意，安排春态待公来。
玉琯初回太簇春，新颁中朔到淮滨。眼前节物南来雁，出处知时似智人。
龙蛇蛰久待春雷，鸿雁图南去却回。山国不惊时节改，九天新赐历书来。
远想阴云锁碧山，坐听簷溜响潺潺。却惊漏泄洪钧妙，变化风雷顷刻间。
晓风吹聚几山云，掩抑朝晖气候昏。想望城头飞盖阻，郡斋应乐旧书温。
雨余山溜涨春沟，欲上危亭奉燕游。前望篮舆转城角，恍疑仙步在鳌头。
近郭风光日日新，城头溪上互寻春。欲知昨日篮舆客，便是今朝画舫人。
樱桃花里置行厨，一榼琼浆数尾鲈。勇趁红芳集宾履，玉山倾倚照冰壶。
东风如酒醉朱樱，终日酣酣弄秀英。天上谪仙乘兴赏，一番歌吹傍云行。
先春当日探芳芽，瞬息而今已落花。碧实有心应见笑，岂须新艳引流霞。
残红新绿媚朝晴，脚到丛山眼倍明。春老物情皆有趣，只应犹欠早莺声。
冷逼林坳笋未筠，润通花底砌无尘。且倾文举盈樽酒，莫惜林宗折角巾。
移樽近槛就香多，輙效花前小子歌。愿扩酒肠无惜醉，淡红楼子独嵯峨。
宛转眉山效蜀峨，花前执板为清歌。歌声暗与春风合，催折芳心不厌多。
峨冠莫惜插花多，多插名花壮醉歌。歌罢襟怀肆夷旷，愿平群险刬嵯峨。
云𫐌回处引笙箫，疑向春宵度鹊桥。桥上茗杯烹白雪，枯肠搜遍俗缘消。
醉向溪头按洞箫，夜瞻略彴似星桥。清欢未足班荆坐，一任纱笼蜡炬消。
暮角清声杂凤箫，一时冠带似圜桥。谪仙诗句春泉涌，万斛量愁顷刻消。
移节名藩去有期，牙城重上思依依。落花也似人情恋，扑袂飘香不浪飞。
挑菜佳辰过夕醺，又逢春社举清罇。不为归遗东方态，且对韶妍一醉昏。
依栏凋谢若为情，旋拾残红入鼎烹。吞秀嚼香须细细，送春唯此一杯羮。
旌骑前头是九华，未能游历已咨嗟。好将秀色开尘眼，又被浮云一半遮。
渡江行役走埃尘，路过名山兴味新。冠帻危峰勿相笑，俨然云外亦辛勤。
仙居岩𪩘几千重，秀入青冥气势崇。他日却来寻胜境，且将图录记诸峰。
喜无簷溜滴空阶，秣马轻装入夜催。一阵松风惊晓枕，又疑天外雨声来。
昔年尝慕此山游，今日经行不暇留。好意尙为尘迹累，碧鸡山凤勿相尤。
碧溪深水不胜篙，船尾呕哑一橹摇。岸北岸南秋色好，西风吹叶马萧萧。
村落园林有几家，隔墙遥出拒霜花。自怜马上看秋色，不似城头覧物华。
郊原爽气入衣巾，佳趣源源立马频。落日山川无限思，秋风江海未闲身。
秋高征袂怯西风，寂寞邮亭倍旅悰。独有无心清夜月，更深山里也相逢。
山馆萧条冷似冰，黄昏四壁但蛩声。无端更恶飞萤点，强起前簷鬭月明。
归期尙远路程赊，已觉秋林菊渐花。莫怪临风多北望，琅邪山外寄吾家。
求官穷僻本藏头，远冒风霜不自由。岂是有才如硕鼠，可能无术似蜗牛。
纷纷贵贱别锱铢，义命由来共取诸。推己及人人所慕，不然何以称襟裾。
独贤安敢辄咨嗟，靡盬当如载旧诗。回辔未堪期早晚，望云终日起亲思。
昔年曾遇九江秋，引睇庐山不及游。行役今朝垂欲到，无端牵制又回辀。
访水寻山好已迂，胜游难必果何如。二林咫尺还淹兴，空读匡庐易覧书。
走徧江南二十州，庐山未到谩悠悠。故知尘事相邀阻，唯想他年取次游。
赏过中秋才两夕，人心独待月华多。也知不惜饶光照，争奈闲云好事何。
偶向尘劳得胜游，纵观三十六峰秋。巢云负月几千岁，欲问神龟不转头。
龟凤猿鳌各定名，峰峰峭怪倚青冥。也知造物无情甚，凝结如何特肖形。
百舌穿林语未完，悠悠归梦忽惊残。心知庭外春霜重，裘压单衾觉晓寒。
富贵功名岂足邀，鹪鹏所得各逍遥。古今多少难齐事，烛理都如见𪾢消。
去年幽谷探寒梅，把酒曾将累句催。不意今年行海角，玉英开尽未归来。
向来踏雪旧枝旁，指日相期折素香。可是去春吟太苦，暗招离别间清狂。
为爱红蕉品格殊，移根千里涉崎岖。不知今岁秋阳里，能有丹心似旧无。
忆对残花邀客醉，留连花下惜芳辰。而今只待微红露，便向枝头觅旧春。
藉草开樽往兴深，摇花落盏十分斟。当时已有今年约，肯放花残负赏心。
庭前弱柳黄金线，池畔新苔绿玉钱。可是燕鸿恋韶景，犹将健羽度晴天。
香心夭艳尚包藏，蜂蝶优游苦未忙。何处纸鸢飞白昼，几家归燕认雕梁。
青烟拂拂扑晴晖，帘幕无风永日垂。不恨离人归不早，只疑春色故相欺。
近来碧瓦减朝霜，春意垂垂满众芳。未睹花光照庭榭，且看草色绕池塘。
半惨半舒云外日，似无似有水边风。覉愁不为阳和减，只恐因春绿鬓空。
当知迷悟不相因，举手如何拂鉴尘。试问禅翁住方丈，近来多少晚参人。
庭柏经霜色半黄，暂安禅室意阳阳。高怀洞见人间世，凫鹤纷纷自短长。
山前旌剑弄晴光，瞻谒裴回殿角香。却坐灵堂问禅伯，莫持迂论作金汤。
二月已破三月来，青春白日映楼台。劝君更饮一杯酒，一月人生笑几回。
人从北固山前去，云水苍茫日向西。今夜渡江何处宿，杨花落尽子规啼。
东风吹园杂花开，不忍虚掷委黄埃。且来相就饮一斗，渐老逢春能几回。
适口珍鲜品格高，泥深海近不能逃。若教毕卓曾知味，岂肯甘心把蟹螯。
自卫区区亦甚勤，刳肠剔柱奈何人。若知射影能相惧，应学含沙得保身。
五峰列翠俨如屏，御爱知非浪得名。行客勿轻加诮咏，播迁岂是不关情。
江山千里势雄豪，终日缘崖未是劳。欲识寒心骑马处，三盘阁上看惊涛。
嵬然峭壁入青云，玉枕光辉绝世尘。岂是群仙露奇迹，故将珍玩感途人。
间关危栈过岧嶤，忽见平原旅恨销。却被飞涛送乡思，悠悠想见浙江潮。
回首边城暮霭轻，乱山深处宿归程。流泉遶榻鸣寒夜，别是劳生一段清。
先世曾夸尺五天，后来苗裔独萧然。可怜三十三年内，科第唯吾父子传。
青云意气已参差，白髪精神祇自嗤。喜汝登科年尚少，好摅事业趁明时。
花似新鹅色泽均，蕚如柘茧乱纷纷。更临返照遥凝目，翠幄无端惹瑞云。
佳人最爱石榴红，染作轻裙步履同。唯有此花难入意，任教荣悴逐薰风。
扑面尘埃二十年，纱笼石刻顿光鲜。廋辞不用题黄绢，自有惊人秀句传。
弃𦈡东去有遗篇，杖节西还今几年。莫向长岐悲齿髪，似君行学可怡然。
十年为别只逡巡，喜见来篇墨色新。且解征鞍同一醉，异乡难遇故乡人。
地名长柳柳初长，下马临泉却坐床。客舸傍沙收百丈，野禽窥水竞双翔。
里名胜母曾车止，邑号朝歌墨驭还。我领漕权来此坐，不惟自哂且赪颜。
缘崖陟磴势凌兢，偏坐银鞍傍险行。更向望星山上过，扪参方信不虚名。
白云起处山樱发，绿柳垂边水螘鸣。唯有晓寒殊未减，重裘还似冒霜行。
辍程趋疾且归来，莫讶回船在不期。恐失东园桃李色，一年深悔欲何追。
别来凡历几重山，又报兼途策马还。而我病躯方觉健，喜时觞酒助谈间。
分携斜日在青山，不意黎明我遽还。却向益昌迎马首，由来无定是人间。
百丈江流万仞山，一车方往一车还。若教说著邯郸梦，都在胡卢掩口间。
暌违旬浃似朝晡，劳想清冰映玉壶。谩寄小诗驰鄙意，更能还贶雅篇无。
税鞅行邮日欲晡，汉皋重得造仙壶。不知挥麈交谈外，还许拢弦入听无。
宝峰亭下菊鲜鲜，妩媚秋风似可怜。欲摘一枝分玉盏，星轺莫惜屡扬鞭。
公来税鞅且盘桓，山国萧条正早寒。虽缺鸾弦翻妙曲，聊凭螘酒助清懽。
按行回辔阆城南，登陟崎岖力不堪。却坐锦屏休倦迹，暑天冰水沃醺酣。
引髭聊试颇安然，正好凭依学坐禅。儿女环观齐指笑，朱颜犹未怯双莲。
过颡因人激跃成，撤珠取类亦虚名。偶观却忆钟离意，委地当时事独清。
筠笼远致色犹鲜，咀嚼琼英真味全。多谢仁人怜病渴，故将灵液爽心㾓。
自愧银鱼久未成，区区从政谩辛勤。过庵佳句撩幽兴，待买青山占白云。
溯溪游覧绝尘纷，看尽奇峰过所闻。昔日幔亭何处是，寂寥空想武夷君。
心爱仙山役世缘，乘轺欲去谩留连。更祈秋日停羲驭，莫遣回头怨暝烟。
访寻仙迹覧群峰，诘曲清溪两桨通。幡念不成秋后约，独游还与未来同。
清诗题柱几朝曛，二十余年伴岭云。今夜泥轮犹宿此，隔溪依旧磬声闻。
郊原秋老湛无风，孤坐危亭夕照中。刈熟人归荷肩重，嘻嘻笑语话年丰。
𬘘如五鼓响寒厅，夜艾东窗未肯明。一片滩声聒幽枕，几番归梦不能成。
境穷昭武入长汀，溪侧山根指去程。护险栏干红缭绕，依稀如傍蜀江行。
嵌岩烂石耸溪湾，峻削陶人手不闲。落在深郊犹及此，斧斤何必叹牛山。
轻轺冒雨势匆匆，晚入幽溪宿鹫峰。一夜泉声绕清榻，梦回何待晓来钟。
应龙何日跃天衢，不识还思旧隐无。见说至今遗惠在，每兴云雨救焦枯。
十月临汀气候譌，桃花零落发林阿。也知欲趁春风媚，争奈穷州地暖何。
独木为桥度烂溪，溪傍山石烂如泥。高低采削材如一，祗恐钧陶意不齐。
欲将师子号奇峰，蹲踞如真倚碧空。闻说近山无虎啸，可非潜伏畏威风。
按程颇自觉淹留，朝夕经行处处幽。忻逢古驿双溪水，追忆东阳八咏楼。
度溪履险得幽岩，欲去徘徊意尚贪。吏部祝融峰下句，未宜留此付镌镵。
闻说丰隆为剖开，非关星陨自天来。数齐元凯峥嵘势，不是寻常作削材。
由来元化作钧陶，赋象香炉峰势高。恰似羌庐山下见，不容太白独抽毫。
欲渡银潢上九霄，回头云路正迢迢。谁知畧彴由天造，全胜间关履鹊桥。
拂云苍翠势嵚崟，玉印分明带秀林。变化固非缘堕鹊，天将宝玩镇幽深。
天悟迷人亦自然，团团石镜为高悬。潜令演若狂心止，忘照回情学坐禅。
蛰龙潭上木阴森，百丈垂丝未度深。蟠屈只应如傅说，俟时腾跃作商霖。
看收数罟买鲜鳞，纵在深池是亦仁。但使校人诚子产，自然微物遂天真。
凤凰山色似晴光，半入青云两翅张。谁谓太平宁有象，峰峦犹学瑞禽翔。
屏名锁翠势弯环，境胜全疑出世间。枕石眠云乃其地，谁能先向此中闲。
饵茆仙去绝遗踪，屹屹孤峰倚碧空。空使时人想飚驭，寸心长惑有无中。
前岁方离蜀道难，崎岖今日过黄山。自嗟使事殊无补，祇向尘途历险难。
慎操舟檝度危滩，脱险从安反掌间。岂似俗流争利达，难防笑貎伏波澜。
栖止垂杨最上枝，绿丝深罩鬰金衣。也知行客留心听，弄尽新声始肯飞。
杵臼功能自古施，更堪引水代人为。谁知满溢倾欹处，却是临机效力时。
万仞苍崖耸碧空，谁为危室撼云中。双扉虚辟无人到，疑是飞仙逞妙工。
山盘水转路岐开，揭厉凡经六八回。若向芳春桃盛发，几何非自武陵来。
昔年潘阆足诗情，曾过钱塘眼暂明。今日天涯闻此句，无穷乡思逐江声。
一窦飞泉煖似汤，池鱼无数自洋洋。不须遶寺寻碑刻，知是南平古道场。
四十年前前进士，三千里外外官人。手提邦宪平冤抑，敢不公心报大钧。
然灯数百照青樽，香穗萦回酒半醺。却怪预为元夕态，撩人乡思乱纷纷。
瞿塘峡口江声急，古木阴中白帝祠。犹有余灵凭险阻，往来舟楫祷安危。
金山目逆路之隅，峭壁奇峰画不如。若使峥嵘近京雒，未应声价减南徐。
马瘏前咏闵驰驱，登岭今朝歉瘦驴。自是老来情味减，欲图靡盬可安居。
路过黔江石榻平，七峰奇杰翠峥嵘。祇应自有神仙宅，肯向人间浪得名。
樽前虽阙旧年人，旧事重论迥若新。记得长春为绝唱，依稀难和似阳春。
谪仙居处枕湖边，手种垂杨已系船。勿谓门庭岑寂久，天将巨用理当然。
摇摇画隼过寒汀，为得新诗欲饯行。饮散十洲回首处，暝烟疏柳不胜情。
不到金华四十年，碧溪深洞想依然。故人为郡应多暇，何日双旌翠霭边。
舟系小桥杨柳月，帆移平浦芰荷风。当时不向烟波老，霸业功名一归空。
鲈鲙白鲜盘玉缕，莼羹涎滑煮龙髯。可怜水月交光夜，一笛西风自卷帘。
醉梦几寻芳草渡，吟魂飞上月明楼。散人已出形骸外，肯作乡声效楚囚。
忘身为利得忘形，弃弹庄生只自惊。嗟汝虚憍气方盛，何时全得似无情。
仙佩玲珑白玉寒，每来常与寺僧看。忧民未有林泉约，重到岩前为解鞍。
三伏重冰上五台，葡萄生摘荐新醅。雁门太守佳公子，应喜王孙拥节来。
柳亭暮霭笼金眼，茶岭寒轻卓翠旗。春色正浓人未老，掷觞飞笔好追随。
几年留滞起边愁，只忆家园烂熳游。今日西来更愁索，却令人意忆并州。
戎鼙声里冷云秋，投老难堪此段愁。说似旁人都不管，待凴书劄到并州。
月墀绣屐想无踪，庭户新凉绿簟空。寄语金泥旧裙衩，莫教放尽石榴红。
东方千骑拥朱轮，衣锦归逢故国春。莫向西湖恋风月，鸰原知有望归人。
藏室委蛇咏素丝，春风初动万年枝。如何愁叹无行路，却似袁安卧雪时。
春雪唯添鉴里丝，慵将泪眼看花枝。𨃟跻伏枕呻吟日，枉过还家一笑时。
儒馆优贤盖取颐，校雠犹自困朝饥。西邻余禄无多子，稀薄才堪作淖糜。
春雪严凝暖未回，围炉犹拥已燃灰。明朝知是长斋毕，准拟冲泥踏水来。
春雪京城一尺泥，并鞍还忆蒋征西。碧幢红旆出关去，一路东风送马蹄。
不论埃壒与涂泥，封印还家日已西。岂比元戎碧油下，貔貅绕帐马千蹄。
来逢采石连江雪，坐见齐山拂槛梅。惆怅佳人隔烟水，碧云空谷未归来。
乌衣巷里走双轮，正是家山二月春。明日湖平定归去，蓬莱还见谪仙人。
唐室中兴颂德碑，元颜文字孰宜为。天齐崖石磨镌久，万世功名不可隳。
曾游沧海困惊澜，晚涉风波路更难。从此江湖无限兴，不如祇向画图看。
琵琶亭前夜泊舟，荻花瑟瑟风飕飕。浔阳夜静月如昼，琵琶寂寞江空流。
先生名利比尘灰，绿竹青松手自栽。拟把一竿盘石上，幅巾闲过峡山来。
清时通退一何忙，抚志山西汉仲长。静觉眼根无俗物，翛然一室自焚香。
隐德家声累世闻，考槃幽涧作闲人。夭红过眼随荣谢，菊秀兰香自占春。
种竹淇园远致君，生平孤节负辛勤。需贤侧席非无意，地远言轻岂易闻。
翠木阴阴白玉堂，老来方此试文章。日斜奏罢长杨赋，闲拂尘埃看画墙。
凌空老树云垂叶，压屋梨花雪照人。深愧地仙教俗客，殷勤留看华山香。
石坛流水共苍苔，青竹林间一径开。可惜梨花飞已尽，前年游客始重来。
穹庐三月已淹留，白草黄云见即愁。满袖尘埃何处说，李家池上海棠洲。
蜀国相如最好辞，武皇深恨不同时。凌云赋罢还无事，寂寞文园兴可知。
钟鼎山林出处明，中间不合枉高情。有钱须买王官谷，流水声中过一生。
四绝之名岂浪传，千岩万石五云间。无才可述无穷景，祇爱真山似假山。
古殿瑯珰木鱼响，匆匆策马长松间。回头却恨归时早，月淡烟昏不见山。
松风山月送人归，几处溪声拂马蹄。殿角参差浦云隐，回头真似武陵迷。
落日低垂一两竿，烟岚殊未厌跻攀。马头渐近铜林驿，误认真山做假山。
将军马上设良谋，遥望青山指梅树。日往月来时已久，万古千年名不朽。
洞门乔木昼阴阴，洞穴嵌空透碧岑。偶约骚人同此乐，摇毫静坐发清吟。
已枯断竹再成林，既殁贤公帝念深。仆木偃禾如不起，至今谁识大忠心。
石龟泉畔铁袈裟，上有猿衔五色花。见说道人时挂搭，旋将青拂扫烟霞。
杖锡池边六月寒，一泓泉鉴潄瑯玕。直疑夜半天风起，吹落仙人沆瀣盘。
证明台上玉炉烟，童子生云不计年。对面飞桥架丹壑，此中别有一家山。
浓岚滴翠晓氤氲，洗我尘襟一二分。归步怪来轻欲举，朝衣犹带北山云。
五花殿角片是间，又被红尘引出山。第一山前聊驻马，几声鸡犬吠云间。
韩枚步骘建三亭，故显当时将相名。遐想古人兴废事，迺知英杰此中生。
清风楼下两溪春，三十余年一梦新。欲识玉皇香案吏，水晶宫主谪僊人。
乐天遗句满吴门，谢朓窻中列岫存。试问白苹洲上客，诗人贾岛有曾孙。
岁中谩说易三麾，风月可尝有别离。尽是昔贤吟醉地，惜哉此老不能诗。
山川图写几时休，再过萧山岁已周。客枕梦中南又北，此身大似一虚舟。
遶郭芙蕖拍岸平，花深荡桨不闻声。万家笑语荷花里，知是人间极乐城。
西来汉水接流流，大别山前旧沔州。看到夕阳无尽兴，一行飞鹭下汀州。
石室巉岩五十重，洞房七十二芙蓉。夜池惟有仙家乐，笙鹤时来古涧松。
曾是麻姑此降真，玉峰依旧碧桃春。他年欲洗尘埃眼，得见红颜散髪人。
羽毛零落易摧伤，父子同幽瘴疠乡。归梦不成残夜雨，空阶滴滴到愁肠。
谁知北客与春期，乍见山桃一两枝。却忆洛阳行乐处，卖花天气晚晴时。
渔船归尽晚江空，只有杨花罥细风。多少春愁与春恨，为君都付酒杯中。
楼居且欲趁虚凉，九月江风未变霜。强把一樽开醉眼，长安不见又残阳。
寸心无事自然灰，不是南柯一梦回。水畔小楼无客到，独携笻杖等闲来。
行行杨柳古墙阴，摆尽春风绿转深。俯仰自能无一事，何须投迹向山林。
江云凝雨疾风过，阵马争回万叠波。平地看时真一笑，鹏腾鼇倒欲如何。
为问荷华能白红，东湖遥想鉴湖同。金龟换酒要佳客，归櫂须乘月下风。
不到天门未肯回，重山复岭一时开。仙风桂露争飘洒，襟袖都无世俗埃。
可怜一雨洗焦枯，卷尽浮云日上初。独倚高楼聊写望，骨清神爽欲凌虚。
东湖入望晚波平，蒲叶圆荷各自青。不用更寻徐孺宅，编茅搘竹一碑亭。
洗尽青春初变晴，晓光微散淡烟横。谢家池上无多景，只有黄鹂一两声。
从来生计托鱼𫚥，卖得青钱付酒家。一醉不知波浪险，却垂长钓入芦花。
山头腊雪未全消，山下春泉响石桥。方丈不知深几许，马行时有冷香飘。
平生最爱醉翁诗，游遍琅琊想醉时。一代风流随手尽，谷泉岩鸟不胜悲。
一庵春静绿萝舒，拂拂香风宴坐余。只恐乘云沧海去，未应池水老鲸鱼。
忧来何物可销除，幸与秦毉校局图。白黑势成分胜负，不知柯烂得归无。
门临池水静无风，绿树阴阴小径通。时有秦生来过我，一枰成败漫论功。
龙蟠井底待风雷，谁谓无功洗旱埃。昨夜山前行雨足，收藏头角复归来。
一岁登楼只欲归，得归人事信难知。重来跨马三千里，楼上春风为我悲。
楼外青山似故人，雨余山色静无尘。青山依旧人还老，一片离愁挂晚春。
何处佳人玉笛吹，春风已过落梅时。行云不动残阳下，欢乐悲愁各自知。
欲上层楼足力微，世情尘事老方知。离骚一曲何人会，空使潇湘鬼物悲。
忧患欣逢贤故人，南楼解榻振衣尘。赤壶频送兵厨酒，满酌能回老病春。
朽株难倚暖风吹，一日萌芽亦有时。试上高楼南北望，无私春力少人知。
能辞朝市隐山中，爱种青松听好风。不学许由长洗耳，谬为图谶悦萧公。
睡觉纱厨酒尚醺，老来诗句怯题春。冥搜一夜添华发，不认青铜鉴里人。
旋𣃁墙根数十寻，琅玕移种碧林林。何须待得鸾凰食，且欲炎天布好阴。
龙角犀尖一夜长，为怜刚节不须香。他时截作鲸鼇钓，岂止浓阴覆女墙。
九十日春今日归，丁宁莺蝶莫相疑。明年信到梅梢早，不似人心有改时。
断送春归海水边，淡烟轻吹半晴天。东皇若问人间事，为报君王寿万年。
青春归去岂无情，分付朱明事已成。为向残年问消息，再吹阳律到枯茎。
谁道青春去未回，我疑长在黄金杯。只嫌花片随流水，荡漾无情唤不来。
手携诗卷屡相过，要把青铜垢尽磨。言说从来无实义，更寻佳句欲如何。
世情弹指旋成尘，物外论交只与君。试拣松阴投石坐，一杯分我建溪云。
晚风吹坐忽生凉，旋碾新茶与客尝。我本无心无所证，沉烟何事结圆光。
同异从来势所分，感君怜我屡过门。西风扫尽林间瘴，更欲相要倒一樽。
辞家倐忽已残年，身世今为海上仙。饱食紫莼香味美，不知归路隔三千。
西湖寄榻绝逢迎，唯只云山似有情。底事却忘迁谪恨，江南无此赤鲟羮。
幽栖新卜野僧邻，憔悴谁怜旧史君。幸有松声吹骤雨，可须歌响遏行云。
细路沿崖过女墙，压枝黄橘旋分尝。林间可乐无如此，更问嫦娥借月光。
伴我林间倒一樽，西湖紫翠变黄昏。鸟迁深树鱼依藻，客散樽空亦闭门。
感君飞盖过云林，浊酒沽来取次斟。冠帻欹斜倾醉耳，水声松响洗尘心。
有儿不娶似厐公，香火传家悟性空。父子相扶俱白发，人间能有几人同。
怜我非辜挂网罗，手携笻杖数相过。一杯得伴仙翁醉，谗喙虽长奈我何。
南漳佛子素多闻，颖秀从来更出群。无量宝台师化坐，一盂香饭我求分。
元无一物不须空，寄语文殊任过从。辗转形骸聊示疾，坐分高广颇相容。
僧窻寄榻断来车，一饭供盘只野蔬。疠鬼见侵宁有智，我今皮骨已无余。
营居未就借僧居，贝篆翻寻颇食蔬。独步青苔人散后，旋收红柿鸟分余。
雪竹生芽玉一簪，北人此味岂尝谙。病中得食胜牛乳，行矣阿难师勿惭。
感君风谊我何堪，问遗时时过草庵。今岁未知霜蟹美，一餐还似到江南。
转山楼阁路相通，屡得分经丈室中。六入循元无重浊，三缘故断出樊笼。
下方遥忆上方僧，素月青林隔几层。钟磬声沉香篆熄，只应诗思冷如冰。
邂逅营居得近僧，唯师更住最高层。半瓯香茗浮春雪，一饭寒蔬带晓冰。
十里湖山紫翠秋，师居独占一岩幽。谈经已许分吾坐，更有新诗索献酬。
不服丹砂不养真，老来天与健精神。自怜五十头垂雪，始见人间百岁人。
红浪滔天玉海春，方壶有路可藏真。长鲸一吸桑田变，知是人间几岁人。
君家大阮最能诗，又见麟孙出盛时。笔力纵横驱阵马，成才不患少人知。
自怜破甑已无堪，况复经年卧瘴岩。忽得新诗慰牢落，却疑仙露洒尘衫。
玳瑁裁冠犀作簪，正宜萧散野人心。从今顶戴抛乌帽，一任秋霜两鬓侵。
分送泉州太守茶，团团紫饼社前芽。从今不复忧烦渴，时取甘泉煮雪华。
谢公投老宅钟山，门外江潮去复还。欲买扁舟都载月，一身和影伴公闲。
沟水回环莲子多，小桥时有野禽过。移船更近东陂去，冉冉黄尘奈我何。
原武城西看杏花，纷纷红雪委黄沙。何如姑熟溪头见，照水蒙烟小谢家。
黄尘蔽日晚风高，两目昏花客思劳。却忆江南渔父乐，河鲀入网采蒌蒿。
圣贤君相继虞唐，问罪戎夷复故疆。不得一军提将印，漫来淤地阅隄防。
白驹驰隙鬓毛斑，簿领纷纷世愈难。安得一军提将印，横行西域斩楼兰。
云溶溶，风习习，桃花露点臙脂湿。青春归尽人未归，原武冈头时独立。
刑场讫事欲分携，犹有残花恋故枝。更遶庭阴行数匝，九人重到定难期。
莆田干荔老杨妃，谁在开元得见之。却忆沉香亭北畔，轻红曾照赭黄衣。
红绡皮皱核丁香，日曝风凝玉露浆。不向海边为逐客，长安无此荔枝尝。
禅定安详元契佛，年华八十尚能诗。何人断臂来求法，庭柏萧萧度岁时。
清风吹坐冷萧萧，更有南溪透海潮。白酒一樽须酩酊，荔枝红映碧芽蕉。
海潮溪鹭绝纤尘，酒浪灯花自在春。醒眼莫嫌长醉客，回头俱是幻泡身。
门无车马绿生苔，今日轩窻为我开。邂逅同为方外客，得携笻杖等闲来。
鬓发𩭹𩭹一幅巾，可将身世等浮云。人间祸患无如我，物外逍遥只有君。
家风清白世相传，自小能吟晚好禅。潇洒一轩无长物，荔枝茶品写遗篇。
云本无心师亦闲，闲身聊卧白云间。白云不灭身长在，时往香台请供还。
安详禅定悟尘劳，放去收来没一毫。门掩白云聊昼卧，世间言说付儿曹。
百年光景逐飞萤，会脱尘劳只有僧。一饭聊为清净乐，福田求报我何能。
审观六入本来空，觉海迷波理亦同。满钵香秔聊共饱，此缘不落有为中。
深深楼殿妙峰攒，竹露松风夏亦寒。莫道西湖近干浅，此中曾有老龙蟠。
患难相亲似子稀，倐然分手重伤悲。官闲肯忆西湖上，淡月寒梅只自知。
邂逅相逢瘴海头，白云黄菊漫迟留。他年江浙能寻我，多在芦花拟钓舟。
生死波中止一沤，离家失子已忘忧。只思北苑春芽熟，安得骑鲸逐俊游。
群山高下漫湖漘，暝霭朝霞物物新。驿道更穿东北去，青铜影里看行人。
东湖水似鉴湖明，红白荷花自在生。只有香风吹客座，更无烦暑到簷楹。
轩窻得地向湖开，要客登临共一杯。白鸟探鱼长不去，清风吹水等闲来。
一轩正在碧湖傍，莲子枯时荇菜香。最爱夜深鸥鹭散，钓船明月似潇湘。
湖外青山案几横，卷帘幽坐少逢迎。一钩香饵看鱼上，万顷金波待月生。
一湖绿水当窻净，百里青山卷箔开。只恐夕阳催客去，不嫌幽鸟趁人来。
一炷沈烟一案书，怜君重葺紫霞居。溪山朝暮能新美，世虑尘缘并扫除。
锄去蒿莱地势平，开轩潇洒瞰东城。湖山变尽朝昏景，只欠青猿一两声。
谁知城郭有山林，选胜营居遣壮心。一片远烟添暮色，数声归鸟变春音。
仙庭射的鬭崔嵬，紫翠飘飘落酒杯。更待春阴须一往，要看雷雨过湖来。
寻春行过古城东，春气先从海角通。池草怯霜拳嫩绿，山桃迎日展新红。
池塘新水碧泱泱，杨柳牵风绿线长。已信形骸随野马，不思功业到岩廊。
一听春声只自悲，山山相应鹧鸪啼。却寻花岛看花处，水上红云数片低。
一杯浊酒览春光，人世纷纷任短长。细草自匀新岁绿，落梅犹散去年香。
云影暮时莺语低，花枝深处蝶魂迷。青楼不远要佳客，锦缆牵船更向西。
草色葱苍遍冢丘，花枝红白倚城头。凭谁唤取王摩诘，画出伤春一段愁。
茸茸绿芷香先吐，点点绯桃萼半敷。却忆江南江水满，一条晴练接天铺。
数行徙倚迎风柳，几树参差照水花。最惜去年梁上燕，会随春色到贫家。
青春又送一年来，不道春霜两鬓催。春浅春深春自老，且将怀抱向春开。
花开游女鬭明妆，马上谁怜白首郎。社叟从今歌击壤，诗人不用叹繁霜。
关关禽语弄轻风，决决田流上下通。行过小桥穿竹坞，山花时见一枝红。
无数幽花覆水香，一条轻素引烟长。客情春恨都谙尽，把笔题诗独遶廊。
新莺求友出林飞，谷谷催耕着处啼。野渡无人芳草碧，前山欲雨暮云低。
斜日会扶岚气暖，好风能送笛声长。倦投芳草人人醉，流出残花涧涧香。
花枝自倚青春笑，客恨须凭浊酒迷。望断夕阳无问处，只今应照故园西。
春事须臾不可留，花枝争上少年头。欲乘舴艋凌波去，何处佳人似莫愁。
花笑莺啼酒可沽，山光水影淡烟敷。垂杨欲碍春归路，更放轻绵匝地铺。
营巢新燕惊垂幙，采蕊娇蜂避落花。着处风光浓似酒，行人何事苦思家。
寻春眷眷惜春回，四序相新一气催。桃李无言贪结子，野棠闲淡为谁开。
盈筐鬭草红裙女，亸袖香毬白面郎。归去不嫌清夜冷，李花枝上月凝霜。
一径沿崖踏苍壁，半坞寒云抱泉石。山翁酒熟不出门，残花满地无行迹。
六博成书意在仙，每要佳客造玄天。不由功行浑由彩，一局升沉亦偶然。
知君本是紫霞仙，梦入瑶池泛酒船。功行已成真驭远，却嗟尘世阅遗篇。
平生爱酒养天真，醉眼聊为混俗人。玉斗贮来红浪溢，感君添我海中春。
欲泻琼浆洗我忧，玉壶分送不知休。醉来一觉还乡梦，看尽江南二十州。
飞簷赤白压层丘，见尽漳南一半州。倦步且来消午暑，穿云此去彻鼇头。
榕阴缺处见西山，步遍墙阴落照间。谁信史君无一事，只知终日与僧闲。
暑雨霏微湿翠岚，共投萧寺解尘骖。黄粱初熟鲟羮美，恰称嵇家七不堪。
急手轻调北苑茶，未收云雾乳成花。灵襟习习清风起，归梦遥知不到家。
碧玉枝柯柑橘林，开花结子未成金。何当烂熟经霜露，更约提壶一访寻。
隔涧人家通小桥，家家沽酒可相邀。深沈榕叶遮烦日，浩荡风头驾晚潮。
枝条相轧碧云浓，衬出骊珠落照中。未说甘香消酷热，且看纤手擘轻红。
暑馆风沈睡眼醒，荔枝新熟暗香生。玉纤为剥红绡颗，甘露初凝湿水晶。
纵横才略领千兵，雕鹗群飞战舰轻。海浪掀天须破贼，始知名将是儒生。
黄梅欲落雨霏霏，想过重冈湿战衣。破贼有期先可喜，裂云箫鼓待君归。
枯笻坏衲老清时，万事纷纷久不知。隔屋荷香消午暑，红薇花影在深池。
一轩潇洒静无尘，万柄荷花别是春。莫道南州无北客，壁间犹对洛阳人。
明河初月静涓涓，楼阁帘开鬭管弦。不饮一樽当此夕，我心于巧久无缘。
沉沉石室乱云间，万事都忘只有闲。暂辍玉堂挥翰手，一时吟遍谢家山。
青山重复路逶迤，虽近州城俗客稀。只有史君频得句，时时吟袖带云归。
忘归归去尽强名，山鸟山花任送迎。未信史君长恋此，马头将逐诏书行。
栖函藏轴一轮中，种种难名宝网丛。莫道石盆无大地，只今成就圣王宫。
平生怀抱只君知，想见音容涕泗垂。宅舍已荒儿女散，孤坟秋草自离离。
缥缈朱楼浮绛烟，弥漫碧酒泛金船。琼花满树春长在，知是人间换几年。
琳宫缓步独移时，世事纷纷不复知。且看满庭松上雨，碧瑶幢节覆青丝。
一枰棋散复持杯，却遶长廊步懒回。且看满庭松下月，断金斜玉间苍苔。
万里行人辞故乡，登高回首更重阳。黄花折尽碧云晓，未听离歌未断肠。
感君随月跨征鞍，来访熙宁旧长官。莫讶髭须浑雪白，哭儿清泪不曾干。
相逢投老愈情深，不独开怀又吐心。更上高台同一醉，十年陈迹漫追寻。
行义都无一点瑕，诗书满腹贮英华。老来方得青衫着，便近庐山五柳家。
戴氏山头一席平，集仙椽笔写台名。长江自与天为镜，不用风云变晦明。
高台千尺俯江干，达观宁论眼界寛。但见青山围远水，不知何处是长安。
古帐萧萧画不真，空祠犹与狄公邻。凭君妙手重图貌，不是寻常行路人。
弃官归去又重来，三十三年几人在。玉虹横截碧云溪，不见腾空见如海。
山南山北屡相逢，年少今成二老翁。不向烟霄共飞舞，且来倾倒玉瓶空。
一轩谁与写清辉，地近城𬮱却少知。只待中秋深夜看，玉蟾低蘸碧琉璃。
山源久涸旱尘飘，想见潺湲泻石桥。只道海风吹不断，为谁收起玉鲛绡。
半月樽罍为我开，琵琶围座殷晴雷。船头一转如天上，犹有新声入梦来。
昭亭交旧半存亡，只有君家近我乡。终约月明搥鼓过，贺公须爱李生狂。
绰约芙蓉照碧湍，红绡衫薄不胜寒。吹香洗露情多少，只得元戎一饷看。
南来匹马厌红尘，喜见梅花似玉人。都为岭头无腊雪，故教六出占先春。
去岁同班别帝庭，君先度岭我方行。纵横才力知无敌，到未期年政已成。
晖晖寒日溪云开，北客新过庾岭来。闻说凌江风物好，清香先见数枝梅。
行彻凌江到曲江，史君才业世无双。前人俗政应除尽，盛赋新诗倒玉缸。
路绝曹溪孰敢过，主君才辨泻悬河。一时风物应丕变，入眼山川秀气多。
韩愈莫吟泷吏问，梁鸿休赋五噫歌。百年荣辱能多少，且倒芳樽养粹和。
学佛学仙君自悟，多愁多病我难任。兵厨酒熟青梅小，且置玄谈伴醉吟。
落尽梅花君未归，且携樽酒赋新诗。逢人少说瑶台事，得道宁要俗子知。
玉帐元戎金马儒，还同严武在成都。新诗欲得何人和，席上能容杜老无。
南人不识白皑皑，直怪狂风舞乱梅。向道元戎召和气，岭云翻雪入城来。
古羊江口两山阴，野客停挠为一吟。面逆寒风望苍翠，老来唯有爱山心。
石鬭双崖控碧溪，榕阴冉冉与云齐。寺门欲出浑无路，直上青天万丈梯。
楼阁依稀踞凤凰，入门松桧自然香。蟠桃已熟桑田变，应与皇家共久长。
舟遶苍崖转碧津，层层云树画屏新。分明便是桃源路，底事无花不见人。
轧轧孤舟两橹鸣，悠悠山阔白沙平。回瞻苍峡来时路，只得银潢半日行。
双溪流过碧湾湾，两带青罗遶玉环。入海未甘随咸卤，助公吟笔泻潺湲。
白头方得岭南麾，却望长安恨不飞。毒雾腥烟非我乐，未从公辟敢言归。
岚云送雨一番凉，把酒休言忆故乡。荔子鲥鱼相伴熟，画船搥鼓下灵羊。
投老文章遇已知，感公书我到难诗。银钩玉纽徒称妙，大庾岭南无此碑。
英词妙翰两无双，彼有浯溪此北江。下视尘寰真一撮，到无难处为公降。
纷纷岚翠扑征衣，蒲酌离觞对落晖。忆着故园心已醉，更堪临水送人归。
侵侵尘土欲何为，满腹诗书不遇知。归去青山终我老，挂冠全胜拜官时。
泠泠风露菊花时，有客言归便得归。自是不归归便得，灵羊峡口櫂如飞。
迹滞端江心欲飞，要将清泪洒行衣。云间骥尾终难附，梅子黄时公自归。
众人应笑乞归忙，自分生缘不久长。舞櫂呈桡无伴侣，冷云寒水是家乡。
昨日恩书许拂衣，今朝著句咏将归。芦花明月无人占，一笑劳生早息机。
岁晚分符出瘴烟，樗材无用只公怜。此身乞得生前去，却向江南云水边。
芦黄水落秋将暮，鼓翼各寻云外路。为问归飞归底处，我今亦向江南去。
曹将军画少陵诗，林氏家藏相国题。不动精神瞻御座，风云万里入霜蹄。
鱼跃鱼沉都不知，垂竿只要得鱼归。天寒浪急鱼难得，愁入芦花日又西。
飘飘秀色夺仙春，只恐丹青画不真。能为君王罢征戍，甘心玉骨葬边尘。
唐时胡马入长安，下马胡儿倚马鞍。今日升平无此物，樽前聊写画图看。
玉笥深深路更幽，骖鸾不到欲谁尤。公临瓠子方忧决，输我携家踏月游。
桥名玉涧玉淙琤，覆水松阴两岸清。野草已香仙露湿，客从此去问长生。
飘飘飞盖入仙山，楼阁初逢碧霭间。为问蟠桃今熟未，客来一食欲忘还。
云舒云卷晓风凉，千尺松梢鹤唳长。昨夜月宫飘桂子，至今楼殿带天香。
沉沉楼殿五云藏，草木长春水石香。一榻可能容我住，桃源迷路笑渔郎。
平生志愿各怀归，今日江湖乐自知。一艇一蓑明月夜，竿头丝动得鱼时。
草心回暖春风香，柳眼半开春日长。老禅隐几万事毕，春去春归春自忙。
圆如鹄卵压沧洲，一榻欹眼颇自由。春色解回林野绿，如何只白老人头。
寄语人间学道人，无真可学乃为真。施郎昔日投竿处，直下寻纶透海滨。
学道多年未得仙，漫将芝草种瑶田。索纶不起龙吞钓，为问渔翁直几钱。
水鸦山鹊语相传，风阻归航未得前。老桧一株坛石静，道人无事看残年。
来寻遗事问神仙，坐石垂纶不记年。水鸟自来云自去，月和蟾影几回圆。
晴云落日似横金，水鸟松风伴我吟。题壁高人竟何在，犹应施老笑无心。
风日萧萧暑气无，橹声相逐转江湖。西山庐阜青如淀，应有新诗入画图。
西山行彻见羌庐，碧玉棱棱奠一区。南去北来头白尽，不知五老鬓斑无。
三十年前湓浦尉，五千里外解符归。庐山相见应相笑，为借云泉一濯衣。
薄昏洲渚鸥凫静，照网渔家灯火红。尽道龙归井泉浊，明朝愿借一帆风。
秋风入夜透征衣，点点渔灯各自归。投老重来江上泊，庐山如旧故人非。
旋披榛棘寻山径，忽绕松篁入寺门。九日临高无此处，佛香禅味解尘昏。
前年九日别家时，黄菊才开一两枝。今岁重阳归未得，却寻莲社步迟迟。
五峰相向碧参差，插地擎天力不衰。要学世人头亦白，晴烟时起数条丝。
翠霭纷纷蔽一岩，何年人种万株杉。天翁已许虬龙卧，匠石不劳斤斧劖。
禅庭欲别更迟迟，犹恋凉风洒客衣。无力便分青嶂住，满怀空带白云归。
涉溪攀磴兴何长，隔岸人家桃杏香。便是武陵迷路处，只无鸡酒劝渔郎。
道人得道万缘灰，栏下幽花手自栽。终日开轩无客到，清风时引竹声来。
妙妙无心岂有思，一轩幽瞰碧涟漪。篆香销尽月华午，知是高僧定起时。
寻真幽径入深源，一宿清虚寄洞天。归去姑溪度残日，无因重到五峰前。
宝陀岩下种松篁，旧客欣逢煮术汤。忆着东林携手处，十年添得两眉霜。
悠悠江水绿于苔，杨柳迎风眼半开。行客不如沙上雁，每逢春暖即知回。
画手非工本亦佳，四时景物寓天涯。最怜荷折秋容晚，双雁徘徊下软沙。
海棠妍媚露桃红，高卧遥知锦绣中。欲问何时渡江去，看花准拟趁春风。
北山曾赏浪山梅，梅蕊含冰一半开。国老自亡梅自发，送梅人在亦悲哀。
门外青山是我山，手携笻杖只今还。岩花落尽莺啼懒，纸帐孤灯梦亦闲。
渡江乘兴泊江干，草衬残花色未干。惯在钓鱼船上住，一蓑一笠伴春寒。
不假研磨丹与青，只将墨妙夺天成。始知春力无虚实，老竹横穿栋柱生。
长忆金陵数往还，诵公佳句伴公闲。如今不复闻公语，独自西轩卧看山。
一番遇雨碧生烟，移得蓬瀛在枕前。范蠡更闲吾不爱，风波摇兀钓鱼船。
叠径萦迂上小亭，云收天末数峰青。不嫌一鸟横空没，直恐纤埃点画屏。
小亭新得辨山名，云外峰峦画数层。太守引宾谋一醉，甘瓜不用集青蝇。
青布为巾白布裘，逢人不拜肯低柔。一缸浊酒凝春绿，只与云山相献酬。
未到君家兴已阑，浮山十里望青山。梅花正似山阴雪，却櫂孤舟夜半还。
凭栏尽日看山色，欹枕连宵听水声。一点红尘无入处，戴家池馆近清明。
寻山一日遍浮山，却望江南兴欲还。半夜神龙兴骤雨，故留闲客伴僧闲。
云颙辞世几番春，老令霜髯未变尘。重拂旧题悲往事，幻身今幸作闲人。
出门骑马踏黄尘，归路随鞭布黑云。一夜猛风吹大雪，玉华千里压妖氛。
四面岚光似玉光，满城和气贺丰穰。红炉底事不邀客，回雪落梅空断肠。
幅巾藜杖客浮山，便隐深岩避世喧。每见月华何事啸，此身聊欲伴孤猿。
谁开岩户最高峰，更作栏干出半空。只道冥鸿远尘世，我今直下看冥鸿。
西崖瀑布泻云中，移得匡庐一半工。要看玉潭千丈雪，莫教江月照还空。
三人同结静中缘，一到西岩思豁然。何必拥炉倾浊酒，且来攀树听寒泉。
西岩晓起过中方，欲趁春归客思忙。不似野僧忘岁月，手披黄卷满头霜。
不辞耕遍主家田，日暮归时欲饱眠。渡尽惊波莫回首，后来犹苦牧儿鞭。
茫茫陂水暮秋天，乍晚耕犂未得眠。矫首冲波方尽力，牧儿何用更挥鞭。
梅花落尽杏花迟，终日廉纤细雨霏。不倒一樽消客恨，可令醒眼送春归。
东岭杉松手自栽，已成浓荫覆泉台。满头白发行催死，能得生前几度来。
寒食年年一度来，伤心扪涕陟崔嵬。溪云欲雨还催去，更遶营丘百匝回。
篮舆投晓出重城，桃李无言似有情。淡白轻红能几日，可怜吹洗过清明。
双壶分送赤泥封，辟恶须令气吐虹。何用江心铸明镜，清樽照面似青铜。
飘然忽作五峰游，三伏谁知冷似秋。为在深云更深处，手提白羽看泉流。
轻舟幸借东风便，帆挂危樯掣惊电。万群白马度天门，谁道澄江静如练。
菱荇芬香莲子熟，扁舟夜趁湖阴宿。一杯独酌未成歌，渔人解唱遗鞭曲。
欲就沧浪濯烦热，解缆莫愁潮信歇。阴云映日一帆风，信道长江无六月。
月洗晴江秋愈清，扁舟西渡历阳城。渔翁贽见无羔雁，满袖盈襟皆月明。
遏云歌阕酒樽空，离别情怀自古同。卷取西城吟袖月，却飞兰櫂过江东。
一年爱惜傍东篱，今日才开四五枝。折与刘郎休叹老，嫩黄新白恰相宜。
重阳相近雁初飞，谁剪黄金撒翠微。莫学龙山空落帽，杜郎须插满头归。
帆去帆来人不识，岁岁年年望无极。夕阳欲尽洲渚昏，犹见天门一双碧。
赤壶分送陵阳酒，黄菊犹开雨后花。一醉不知身世晚，却临河汉欲乘槎。
宣城重见谢玄晖，只恐斯民不久依。为报圣朝容谏诤，南床虚位待公归。
酴醾洞口作新轩，香莹佳名自此传。要是酿为光禄酒，醉来骑鹤上青天。
素质曾将兰麝熏，开轩有意待游人。请看一架晴空雪，又胜桃源洞里春。
吾家新叠小蓬莱，三尺青天一沼开。更得城南白莲种，花时留待月光来。
城南移得玉华栽，栽向方池两岁开。有酒有花无伴侣，良朋何日远方来。
玉莲移得手亲栽，要看中秋月下开。安得君归相伴饮，君家子弟亦尝来。
不到藏云四十年，寺名重换屋新迁。清泠不变当时味，只有庭心一眼泉。
投老应须结主知，翺翔郎省已多时。南风一送轻舟去，更与何人细论诗。
万事无心只自知，一庵高卧乐明时。池州太守能怜客，美酒分来更赠诗。
再拜孤坟奠浊醪，春风斜日漫蓬蒿。扶持自出轲雄上，光焰宁论万丈高。
大手曾将元鼎调，龙沉鹤去事寥寥。寺楼早晚传钟响，坟草春回雪半消。
平昔偏蒙爱小诗，如今吟就复谁知。箧中不忍开遗卷，矫矫龙蛇彼一时。
梅山曾共听蛮鼙，又看汀洲白鹭飞。一榼琼浆要我醉，不忘交旧似君稀。
小妓三娇舞玳筵，芙蓉照水一枝鲜。层冰赤脚真吾事，笑倚春风愧暮年。
一种琼花内相栽，隔年琲𤫤待春开。谁知暖日留繁雪，更有清香引蝶来。
平云寄隐尽成灰，三十年间一梦回。言说已无形影在，屋梁残月送余哀。
君正忙时我正闲，思君乘兴出青山。倚楼怀抱都倾尽，却驾柴车破雨还。
连日持杯选胜游，今朝兴尽櫂归舟。欲知魂梦思君处，却御清风过北楼。
今岁看书眼觉昏，忆君待酒只销魂。临漳姑孰五千里，怀抱何时得再论。
遥想新轩日日新，清风细细起青苹。后来诗客谁如我，定有新交胜故人。
晓光初透玉玲珑，迥与真山意思同。苍翠正含烟雾湿，一峰先占太阳红。
林林银竹注潺湲，迸玉跳珠乱壑间。不惜倚栏襟袖湿，为君吟出雨中山。
小山凝望月明间，天与金银作小山。愿得月轮长不去，一山光景付吾闲。
皎皎群峰照画栏，深深岩窦逼人寒。雪中更看玲珑雪，纵有丹青貌亦难。
小盆小石小芭蕉，水面纹生暑气消。明眼客来时一眄，已知吾意在鹪鹩。
山下无尘枕簟凉，绿池水满即潇湘。青蕉况有菖蒲伴，闲淡风标细细香。
出城霜霰侵衣冷，入寺云山掠眼明。幸有青钱沽白酒，得闲行处即闲行。
八十余三老阿师，云山深僻少人知。不嫌野鹤水为伴，庭下闲松借一枝。
三春复作历阳游，倾听高谈洗我忧。已出重城望宾榻，暗天风雨泊孤舟。
入竹细风连阵暖，隔墙幽鸟数声和。病余斗惜春归速，枝上残红应不多。
玉蝶交加翅羽柔，八仙琼萼并含羞。春残应恨无花采，翠碧枝间戏作球。
黄鹂出谷鸣声软，紫燕营巢意思和。欲问江南近消息，落花飞絮向人多。
窻户无风天气阴，屏山围枕鬓云深。秋波不动芙蓉暖，化蝶惊飞君莫寻。
檀口微开皓齿香，眼波浮动脸生光。桃花未落燕脂浅，半飐春风半倚墙。
驿骑东行得素书，便趋宾榻驾柴车。赋诗我未如陶令，养浩君能似子舆。
一枰相对漫怡神，白黑争先局局新。不觉斧柯从此烂，甘心谁是肯输人。
从来心照两相通，信饷瓶盛自在空。谁道钟山远姑熟，北窻时复揖清风。
蓼花红淡苇条黄，故有离人思抑扬。手眼不知相拗否，墨华时寄两三行。
已将形影老江南，不饮情怀稍自谙。安得道人挥玉麈，一宵清语响圜庵。
城角蓬茅三亩居，空堂唯有一床书。感师相遇怜清淡，若比陶潜尚不如。
眉目棱棱有古风，却疑曾作钓鱼翁。一竿明月空抛掷，谁道烟波无处穷。
小径斜分石磴通，萧萧古屋隔杉松。主人无事昼慵起，残雪满庭春未融。
连山接野冷光铺，望望村烟问道涂。不似在家蓬户闭，妻儿欢笑拥红炉。
踏尽琼瑶百里山，欲投城郭暮云间。红炉速置一壶酒，故岁离家新岁还。
淮日晖晖浴暖沙，小桥斜巷两三家。不知春色来多少，是处墙头见杏花。
周遭松桧漫为邻，翠碧婆娑未出群。但愿盘根坚似石，不忧枝干不凌云。
重阴消散日车明，社鼓村歌乐太平。行过柘塘萧寺宿，隔墙犹听卖花声。
花开供蜜叶禁霜，老柏乔松气亦降。未遇李聃谁爱惜，柘塘西院碧油幢。
一盏扶头又半酣，久无归梦到江南。桃花欲发杏花谢，细雨斜风三月三。
少年多难复遭忧，自昔王孙故倦游。愁见清明归未得，小山风雨想天愁。
杂花开遍县城东，不惜提壶细雨中。应是花枝羞老客，故含春恨泣残红。
一庭寒柏寺荒凉，亦有花枝出短墙。善政得闲能唤客，春风相伴倒壶觞。
平生才力信瑰奇，今在穷荒岂易归。正似雪林枝上画，羽翰虽好不能飞。
秋霜春雨不同时，万里今从海外归。已出网罗毛羽在，却寻云迹帖天飞。
七十余岁老朝郎，曾向元祐说文章。如今白首归田后，却与杨姝洗杖疮。
诗中长爱杜池州，说著芜城是胜游。山掩县城当北起，渡冲官道向南流。
碧水苍山照眼青，始知朱邑爱桐城。重来二十三年后，犹有斯民眷眷情。
君恩浩荡似阳春，海外移来住海滨。莫向沙边弄明月，夜深无数采珠人。
白云岩畔旧相逢，往日今朝事不同。夜静水寒鱼不食，一炉香散白莲峰。
觉地相逢一何早，鹘臭布衫今脱了。要识云居一句玄，珍重后园驴吃草。
欲出西方更少留，云泉都占一岩幽。劝僧洗净阁前竹，要看南山十里秋。
苍松夹径二十丈，碧殿藏云五百尊。金钟散响撼星斗，众灯续焰移朝昏。
寺占西山第一峰，与君高步蹑云踪。西风吹尽霜林叶，放出亭亭十丈松。
神仙之府名鸡笼，千寻翠玉擎寒空。秀色凌风入城郭，半街晓日金蒙蒙。
四面溪山列画屏，一堂新创有余清。湖光隔断红尘路，疑在金鼇顶上行。
轮啼白日竞匆匆，谁向闲中静养蒙。珍重先生高卧处，一窻黄卷是家风。
两堤杨柳先春绿，十里芙蓉入夏香。自得湖山供啸傲，会稽何独羡知章。
洞霄宫里一闲人，东府西枢老旧臣。多谢姑苏贤太守，殷勤分送洞庭春。
江头微雪北风骗，忆泊武昌舟尾时。潮来浪打船欲破，拥被醉眠人不知。
善战无如新息侯，汉兵才渡绿萝洲。爱君挽我陶溪粟，直到牂牁水口头。
使介直登双御阁，州符就领五蛮溪。争雄白鹊临崖鬬，忆子玄猿绕涧啼。
岁晏云深谁与游，岩房终夜雨如秋。不知海上三山梦，何似人间万户侯。
牙如刀剑面如铁，眼放电光光不歇。手把蒺藜一万斤，等闲敲落天边月。
三十年来握箭弓，三平才到擘开胸。半个圣人终不得，大颠弦外几时逢。
我来自北几千里，景陵一到心怡然。人淳讼简公事少，屡游星馆时留连。
列嶂倚天环佛界，乱流穿石度僧房。林泉尽日无穷趣，车马长年有底忙。
海风拍枕灯初暗，山雨打窻人正寒。料得此轩秋更好，怒涛推月上阑干。
仙人丹成去不返，至今庙貌留名山。嗟予俯仰随缰锁，尘土驱驰止汗颜。
云烟深处路萦纡，元是真人旧隐居。我亦放情丘壑者，官闲时得命篮舆。
云道无心亦爱山，雨余时向此中还。而今天下焦枯甚，只恐苍龙未放闲。
远归沧海通舟楫，近洗山僧一片心。留与卧龙成窟穴，等闲飞去也为霖。
行尽江南数十程，晓风残月入华清。朝元阁上西风急，都入长杨作雨声。
桕叶青青栎叶红，高低相倚弄秋风。夜来雨后轻尘敛，绣出骊山岭上宫。
已去开元四百年，此泉犹自响潺潺。也知不愤当时事，长作悲声恨禄山。
渔阳烽燧起云间，玉辇苍黄下此山。何事君王自神武，区区南渡鹿头关。
闻说虞山有道澄，白云深处不闻扃。自言古佛何为者，只是无心一老僧。
门外声声叫卖鱼，囊空不问价何如。磁盆昨夜黄虀熟，淡饭时光乐有余。
昨日相逢小木桥，风牵裙带缠郎腰。此情不语无人觉，只恐猜疑眼动摇。
轻桡直入湖心里，渡人荷花窣窣鸣。何处渔谣相调戏，住船侧耳认郎声。
湖中烟水平天远，波上佳人恨未休。收拾鸳鸯好归去，满船明月洞庭秋。
一搥打透无尽藏，一切珍宝吾皆有。拈来普济贫乏人，免使波咤路边走。
飘飘枫叶草萋萋，云压天边雁阵低。何处水村人起早，橹声摇月过桥西。
不嫌茅把盖头低，为爱平簷野雪迷。自与芦花梦明月，夜寒空误鹤来栖。
田地虚明不受尘，巢中人是个中人。勿言一色浑无迹，月到梅梢亦转身。
肉死皮干垂鬓丝，寻暄扶杖向东篱。文王没后无人问，直至而今大半饥。
二月春华已半归，江天况值雨垂垂。山梅倏忽花经眼，园杏须臾子满枝。
神仙遗像出天真，造化胚浑岂易言。访古寻幽空有意，白头轩冕感君恩。
鹿龙高蹑九霄难，共驾仙车去不还。遗迹至今空有桧，不知蝉蜕此山间。
凿成岩穴鬼工难，中有神仙自往还。不见桃花开落处，祗随流水到人间。
海边憔悴多情客，想见一枝寒玉色。愿君攀折赠余香，勿使随风自狼籍。
兰汀蕙浦入平芜，天远孤帆望中灭。屈平宋玉情不尽，千古依然在风月。
白雪楼高压晓霓，楼下波光数毛髪。邦君登楼赋万景，景与清吟相皎洁。
柴皇徒步奔埃尘，风云未至时方屯。石上无聊谩濯足，泥蟠留此潜其神。
故人隔阔在东州，烟波渺漫使人愁。朝朝眼望头陀寺，夜夜魂飞黄鹤楼。
不学文章不读书，颓然终日自如愚。虽然百事不通晓，是马何曾唤作驴。
野僧窿客下烟岚，试问如何是翠岩。门近洪崖千尺井，石桥分水绕松杉。
三峡飞梁如卧龙，苍藤碧蔓挂长松。煮茗窻前清众会，读书岩下古人踪。
五十五年梦幻身，东西南北孰为亲。白云散尽千山外，万里秋空片月新。
窻前翠竹两三竿，潇洒风吹满院寒。常在眼前君莫厌，化成龙去见应难。
吴儿龟手网寒川，急雪鸣蓑浪拍船。青弋渡头曾卧看，令人却忆十年前。
相君开卷忆江东，仿佛钟山与此同。今日还为一居士，翛然身在画图中。
公事无多客亦稀，朱衣小吏不须随。溪潭直上虚亭里，卧展柴桑处士诗。
一川佳景疏帘外，四面凉风曲槛头。绿野平流来远棹，青天白雨起灵湫。
静中自足胜炎蒸，入眼兼无俗物憎。何处机心惊白鸟，谁人怒剑逐青蝇。
纸屏石枕竹方床，手倦抛书午梦长。睡起莞然成独笑，数声渔笛在沧浪。
西山仿佛见松筠，日日来看色转新。闻说桃花岩石畔，读书曾有谪仙人。
风摇熟果时闻落，雨滴余花亦自香。叶底出巢黄口闹，波间逐队小鱼忙。
来结芳庐向翠微，自持杯酒对清晖。水趋梦泽悠悠过，云抱西山冉冉飞。
矫矫名臣郝甑山，忠言直节上元间。古人不见清风在，叹息思公俯碧湾。
溪中曾有戈船士，溪上今无佩犊人。病守翛然唯坐啸，白鸥红鹤伴闲身。
喧豗六月浩无津，行见沙州束两滨。如带溪流何足道，沈沈沧海会扬尘。
骊山秀色古今同，尽入诗人感慨中。只徇霓裳一曲乐，不知天下乐无穷。
天师化去知何在，玉印相传世共珍。故国子孙今尚死，满山秋叶岂能神。
群飞来去噪行人，得食无忧便可驯。江上饥乌无足怪，野鹰何事亦频频。
冻雨霏霏半成雪，游人屦冻苍苔滑。不辞携被巌底眠，洞口云深夜无月。
衣中甲厚行何惧，坞里金多退足凭。毕竟英雄谁得似，脐脂自照不须灯。
姚宋亡来事事生，一官铢重万人轻。朔方老将风流在，不取西蕃石堡城。
潭里舟船百倍多，广陵铜器越溪罗。三郎官爵如泥土，争唱弘农得宝歌。
琵琶弦急衮梁州，羯鼓声高舞臂鞲。破费八姨三百万，大唐天子要缠头。
湖上萧萧疏雨过，山头霭霭暮云横。陂塘水落荷将尽，城市人归虎欲行。
剑舞有神通草圣，海山无事化琴工。此台一览秦川小，不待传经意已空。
功成惟欲善持盈，可叹前王恃太平。辛苦骊山山下土，阿房才废又华清。
几变雕墙几变灰，举烽指鹿事悠哉。上皇不念前车戒，却怨骊山是祸胎。
海中方士觅三山，万古明知去不还。咫尺秦陵是商鉴，朝元何必苦跻攀。
黄省文书分道山，静传钟鼓建章闲。天边玉树西风起，知有新秋到世间。
川锁支祁水尚浑，地理汪罔骨应存。樵苏已入黄能庙，乌鹊犹朝禹会村。
跨历商周看盛衰，欲将齿发鬬蛇龟。空餐云母连山尽，不见蟠桃著子时。
常怪刘伶死便埋，岂伊忘死未忘骸。乌鸢夺得与蝼蚁，谁信先生无此怀。
欲将同异较锱铢，肝胆犹能楚越如。若信万殊归一理，子今知我我知鱼。
帐下佳人拭泪痕，门前壮士气如云。仓黄不负君王意，只有虞姬与郑君。
颓垣破础没柴荆，故老犹言短李亭。敢请使君重起废，落霞孤鹜换新铭。
人言洞府是鳌宫，升降随波与海通。共坐船中那得见，乾坤浮水水浮空。
眼看时事力难胜，贪恋君恩退未能。迟钝终须投劾去，使君何日换聋丞。
圣明宽大许全身，衰病摧颓自畏人。莫上冈头苦相望，吾方祭灶请比邻。
霏霏雨露作清妍，烁烁明灯照欲然。明日春阴花未老，故应未忍著酥煎。
人老簪花不自羞，花应羞上老人头。醉归扶路人应笑，十里珠帘半上钩。
过眼荣枯电与风，久长那得似花红。上人宴坐观空阁，观色观空色即空。
蚕欲老，麦半黄，前山后山雨浪浪。农夫辍耒女废筐，白衣仙人在高堂。
黑云翻墨未遮山，白雨跳珠乱入船。卷地风来忽吹散，望湖楼下水如天。
放生鱼鳖逐人来，无主荷花到处开。水枕能令山俯仰，风船解与月徘徊。
乌菱白芡不论钱，乱系青菰裹绿盘。忽忆尝新会灵观，滞留江海得加餐。
献花游女木兰桡，细雨斜风湿翠翘。无限芳洲生杜若，吴儿不识楚辞招。
未成小隠聊中隠，可得长闲胜暂闲。我本无家更安往，故乡无此好湖山。
新月生魄迹未安，才破五六渐盘桓。今夜吐艳如半璧，游人得向三更看。
三更向阑月渐垂，欲落未落景特奇。明朝人事谁料得，看到苍龙西没时。
苍龙已没牛斗横，东方芒角升长庚。渔人收筒及未晓，船过惟有菰蒲声。
菰蒲无边水茫茫，荷花夜开风露香。渐见灯明出远寺，更待月黑看湖光。
湖光非鬼亦非仙，风恬浪静光满川。须臾两两入寺去，就视不见空茫然。
湖上棠阴手自栽，问公更得几回来。水仙亦恐公归去，故遣双莲一夜开。
诏书行捧缕金笺，乐府应歌相府莲。莫忘今年花发处，西湖西畔北山前。
海上涛头一线来，楼前指顾雪成堆。从今潮上君须上，更看银山二十回。
横风吹雨入楼斜，壮观应须好句夸。雨过潮平江海碧，电光时掣紫金蛇。
青山断处塔层层，隔岸人家唤欲譍。江上秋风晚来急，为传钟鼓到西兴。
楼下谁家烧夜香，玉笙哀怨弄初凉。临风有客吟秋扇，拜月无人见晚粧。
沙河灯火照山红，歌鼓喧呼笑语中。为问少年心在否，角巾敧侧鬓如蓬。
楼上烟云怪不来，楼前飞纸落成堆。非关文字须重看，却被江山未放回。
眼昏烛暗细行斜，考阅精强外已夸。明日失杯君莫怪，早知安足不成蛇。
乱山遮晓拥千层，睡美初凉撼不譍。昨夜酒行君屡叹，定知归梦到吴兴。
天台桂子为谁香，倦听空阶点夜凉。頼有明朝看潮在，万人空巷斗新粧。
秋花不见眼花红，身在孤舟兀兀中。细雨作寒知有意，未教金菊出蒿蓬。
而今父老千行泪，一似当时去越时。不用镌碑颂遗爱，丈人清德畏人知。
卧闻铙鼓送归艎，梦里匆匆共一觞。试问别来愁几许，春江万斛若为量。
千林扫作一番黄，只有芙蓉独自芳。唤作拒霜知未称，细思却是最宜霜。
古邑居民半海涛，师来构筑便能高。千金用尽身无事，坐看香烟绕白毫。
已将世界等微尘，空里浮花梦里身。岂为龙颜更分别，只应天眼识天人。
当年双桧是双童，相对无言老更恭。庭雪到腰埋不死，如今化作两苍龙。
断尾雄鸡本畏烹，年来听法伴修行。还须却置莲花漏，老怯风霜恐不鸣。
欲放清溪自在流，忍教冰雪落沙洲。出山定被江潮涴，能为山僧更少留。
井底微阳回未回，萧萧寒雨湿枯荄。何人更似苏夫子，不是花时肯独来。
东君意浅著寒梅，千朵深红未暇裁。安得道人殷七七，不论时节遣花开。
惆怅沙河十里春，一番花老一番新。小楼依旧斜阳里，不见楼中垂手人。
麦光铺几浄无瑕，入夜青灯照眼花。从此剡藤真可吊，半纡春蚓绾秋蛇。
嗟予与子久离群，耳冷心灰百不闻。若对青山谈世事，当须举白便浮君。
天目山前绿浸裾，碧澜堂上看衔舻。作隄捍水非吾事，闲送苕溪入太湖。
夜来雨洗碧巑岏，浪涌云屯遶郭寒。闻有弁山何处是，为君四面意求看。
夜桥灯火照溪明，欲放扁舟取次行。暂借官奴遣吹笛，明朝新月到三更。
三年京国厌藜蒿，长羡淮鱼压楚糟。今日骆驼桥下泊，恣看修网出银刀。
乌程霜稻袭人香，酿作春风霅水光。时复中之徐邈圣，无多酌我次公狂。
去年腊日访孤山，曾借僧窗半日闲。不为思归对妻子，道人有约径须还。
吴王池馆遍重城，闲草幽花不记名。青盖一归无觅处，只留双桧待升平。
凛然相对敢相欺，直干凌空未要奇。根到九泉无曲处，世间惟有蛰龙知。
门前歌舞斗分朋，一室清风冷欲冰。不把琉璃闲照佛，始知无尽本无灯。
朝曦迎客艳重冈，晚雨留人入醉乡。此意自佳君不会，一杯当属水仙王。
水光潋滟晴方好，山色空蒙雨亦奇。若把西湖比西子，淡粧浓抹总相宜。
人去山空鹤不归，丹亡鼎在世徒悲。可怜九转功成后，却把飞升乞内芝。
琉璃击碎走金丹，无复神光发旧坛。时有世人来舐鼎，欲随鸡犬事刘安。
竹篱茅屋趁溪斜，春入山村处处花。无象太平还有象，孤烟起处是人家。
烟雨蒙蒙鸡犬声，有生何处不安生。但令黄犊无人佩，布谷何劳也劝耕。
老翁七十自腰镰，惭愧春山笋蕨甜。岂是闻韶解忘味，迩来三月食无盐。
杖藜裹饭去匆匆，过眼青钱转手空。赢得儿童语音好，一年强半在城中。
窃禄忘归我自羞，丰年底事汝忧愁。不须更待飞鸢堕，方念平生马少游。
青鸟衔巾久欲飞，黄鶑别主更悲啼。殷勤莫忘分携处，湖水东边凤岭西。
绛蜡烧残玉斝飞，离歌唱彻万行啼。他年一舸鸱夷去，应记侬家旧住西。
今岁东风巧剪裁，含情只待使君来。对花无信花应恨，直恐明年便不开。
仙衣不用剪刀裁，国色初酣卯酒来。太守问花花有语，为君零落为君开。
七尺顽躯走世尘，十围便腹贮天真。此中空洞浑无物，何止容君数百人。
凄音怨乱不成歌，纵使重来奈老何。泪眼无穷似梅雨，一番匀了一番多。
天上麒麟岂混尘，笼中翡翠不由身。那知昨夜香闺里，更有偷啼暗别人。
莲子劈开须见臆，楸枰著尽更无期。破衫却有重逢处，一饭何曾忘却时。
已外浮名更外身，区区雷电若为神。山头只作婴儿看，无限人间失箸人。
秋后风光雨后山，满城流水碧潺潺。烟云好处无多子，及取昏鸦未到间。
洛邑从来天地中，嵩高苍翠北邙红。风流耆旧消磨尽，只有青山对病翁。
白汗翻浆午景前，雨余风物便萧然。应倾半熟鹅黄酒，照见新晴水碧天。
疾雷破屋雨翻河，一扫清风未觉多。应似画师吴道子，高堂巨壁写降魔。
客路三年不见山，上楼相对梦魂间。明朝却踏红尘去，羞向清伊照病颜。
陶令思归久未成，远公不出但闻名。山中只有苍髯叟，数里萧萧管送迎。
千株玉槊搀云立，一穗珠旒落镜寒。何处霜眉碧眼客，结为三友冷相看。
东麓云根露角牙，细泉幽咽走金沙。不堪土肉埋山骨，未放苍龙浴渥洼。
食罢茶瓯未要深，清风一榻抵千金。腹摇鼻息庭花落，还尽平生未足心。
日射回廊午枕明，水沉销尽碧烟横。山人睡觉无人见，只有飞蚊绕鬓鸣。
欲寻遗迹强沾裳，本自无生可得亡。今夜生公讲堂月，满庭依旧冷如霜。
生死犹如臂屈伸，情钟我辈一酸辛。乐天不是蓬莱客，凭仗西方作主人。
欲访浮云起灭因，无缘却见梦中身。安心好住王文度，此理何须更问人。
定知玉兔十分圆，已作霜风九月寒。寄语重门休上钥，夜潮留向月中看。
万人鼓噪慑吴侬，犹是浮江老阿童。欲识潮头高几许，越山浑在浪花中。
江边身世两悠悠，久与沧波共白头。造物亦知人易老，故教江水向西流。
吴儿生长狎涛渊，冒利轻生不自怜。东海若知明主意，应教斥卤变桑田。
江神河伯两醯鸡，海若东来气吐霓。安得夫差水犀手，三千强弩射潮低。
阿坚泽畔菰蒲节，玄德墙头羽葆桑。不会世间闲草木，与人何事管兴亡。
楚人休笑沐猴冠，越俗徒夸翁子贤。五百年间异人出，尽将锦绣裹山川。
山鸡舞破半巌云，菱叶开残野水春。应笑武都山下土，枉教明月殉佳人。
陌上花开蝴蝶飞，江山犹是昔人非。遗民几度垂垂老，游女长歌缓缓归。
陌上山花无数开，路人争看翠𫐌来。若为留得堂堂去，且更从教缓缓回。
生前富贵草头露，身后风流陌上花。已作迟迟君去鲁，犹教缓缓妾还家。
指点云间数点红，笙歌正拥紫髯翁。谁知爱酒龙山客，却在渔舟一叶中。
西阁珠帘卷落晖，水沉烟断珮声微。遥知通德凄凉甚，拥髻无言怨未归。
示病维摩元不病，在家灵运已忘家。何须魏帝一丸药，且尽卢仝七碗茶。
巌垂匹练千丝落，雷起双龙万物春。此水此茶俱第一，共成三绝鉴中人。
我本西湖一钓舟，意嫌高屋冷飕飕。羡师此室才方丈，一炷清香尽日留。
暮鼓朝钟自击撞，闭门孤枕对残缸。白灰旋拨通红火，卧听萧萧雨打窗。
一朵妖红翠欲流，春光回照雪霜羞。化工只欲呈新巧，不放闲花得少休。
花开时节雨连风，却向霜余染烂红。漏泄春光私一物，此心未信出天工。
当时只道鹤林仙，解遣秋光发杜鹃。谁信诗能回造化，直教霜枿放春妍。
不分清霜入小园，故将诗律变寒暄。使君欲见蓝关咏，更倩韩郎为染根。
柳侯运笔如电闪，子云寒悴羊欣俭。百斛明珠便可扛，此书非我谁能双。
退笔如山未足珍，读书万卷始通神。君家自有元和脚，莫厌家鸡更问人。
一纸行书两绝诗，遂良须鬓已成丝。何当火急传家法，欲见诚悬笔谏时。
欲识当年杜伯升，飘然云水一孤僧。若教俯首随缰锁，料得如今似我能。
君年甲子未相逢，难向人前说老翁。更有方瞳八十一，奋衣矍铄走山中。
世事方艰便猛回，此心未老已先灰。何时梦入真君殿，也学传呼观主来。
百丈休牵上濑船，一钩归钓缩头鳊。园中草木春无数，只有黄杨厄闰年。
新第谁来作并邻，旧官宁复忆星辰。请君置酒吾当贺，知向江湖拜散人。
冠盖相望起隠沦，先生那得老江村。古来真遯何曾遯，笑杀喻垣与闭门。
西山烟雨卷疏帘，北户星河落短檐。不独江天解空阔，地偏心远似陶潜。
武林千叶照观空，别后湖山几信风。自笑眼花红绿眩，还将白首对鞓红。
醉中眼缬自斓斑，天雨曼陀照玉盘。一朵淡黄微拂掠，鞓红魏紫不须看。
家山何在两忘归，杯酒相逢慎勿违。不独饭山嘲我瘦，也应糠核怪君肥。
男婚已毕女将归，累尽身轻志莫违。闻道山中食无肉，玉池清水自生肥。
造物知吾久念归，似怜衰病不相违。风来震泽帆初饱，雨入松江水渐肥。
谁将射御教吴儿，长笑申公为夏姬。却遣姑苏有麋鹿，更怜夫子得西施。
浮世功劳食与眠，季鹰真得水中仙。不须更说知机早，直为鲈鱼也自贤。
千首文章二顷田，囊中未有一钱看。却因养得能言鸭，惊破王孙金弹丸。
已向闲中作地仙，更于酒里得天全。从教世路风波恶，贺监偏工水底眠。
君且归休我欲眠，人言此语出天然。醉中对客眠何害，须信陶潜未若贤。
孝先风味也堪怜，肯为周公昼日眠。枕曲先生犹笑汝，枉将空腹贮遗编。
世俗何知贫是病，神仙可学道之余。但知白酒留佳客，不问黄公觅素书。
符离道士晨兴际，华岳先生尸解余。忽见黄庭丹篆句，犹传青纸小朱书。
凄凉雨露三年后，仿佛尘埃数字余。至用榴皮缘底事，中书君岂不中书。
云山烟水苦难亲，野草幽花各自春。頼有高楼能聚远，一时收拾与闲人。
无限青山散不收，云奔浪卷入帘钩。直将眼力为疆界，何啻人间万户侯。
闻说楼居似地仙，不知门外有尘寰。幽人隠几寂无语，心在飞鸿灭没间。
南岳诸刘岂易逢，相望无复马牛风。山公虽见无多子，社燕何由恋塞鸿。
高才晚岁终难进，勇退当年正急流。不独二疏为可慕，他时当有景孙楼。
漱石先生难可意，啮毡校尉久无朋。应知客路愁无奈，故遣吟诗调李陵。
云雨休排神女车，忠州老病畏人夸。诗豪正值安仁在，空看河阳满县花。
胶西未到吾能说，桑柘禾麻不见春。不羡京尘骑马客，羡他淮月弄舟人。
汉家殊未识经纶，入手功名事事新。百尺穿成连夜井，千金购得解飞人。
公业平时劝用儒，诸公何事起相图。只言天下无健者，岂信车中有布乎。
漫说山东第二州，枣林桑泊负春游。城西亦有红千叶，人老簪花却自羞。
小桃破萼未胜春，罗绮丛中第一人。闻道使君归去后，舞衫歌扇总成尘。
前生我已到杭州，到处长如到旧游。更欲洞霄为隠吏，一庵闲地且相留。
狂吟跌宕无风雅，醉墨淋漓不整齐。应为诗人一回顾，山僧未忍扫黄泥。
柏堂南畔竹如云，此阁何人是主人。但遣先生披鹤氅，不须更画乐天真。
景疏楼上唤蛾眉，君到应先诵此诗。若见孟公投辖饮，莫忘冲雪送君时。
文章恨不见文园，礼乐方将访石泉。何事庵中著光禄，枉教闲处笔如椽。
城中太守的何人，林下先生非我身。若向庵中觅光禄，雪中履迹镜中真。
朱栏画柱照湖明，白葛乌纱曳履行。桥下龟鱼晚无数，识君拄杖过桥声。
贪看翠盖拥红粧，不觉湖边一夜霜。卷却天机云锦段，从教匹练写秋光。
雨昏石砚寒云色，风动牙签乱叶声。庭下已生书带草，使君疑是郑康成。
不嫌冰雪绕池看，谁似诗人巧耐寒。记取羲之洗砚处，碧琉璃下黑蛟蟠。
晚节先生道转孤，岁寒惟有竹相娱。粗才杜牧真堪笑，唤作军中十万夫。
雨折霜干不耐秋，白花黄叶使人愁。月明小艇湖边宿，便是江南鹦鹉洲。
秋归南浦蟪蛄鸣，霜落横湖沙水清。卧雨幽花无限思，抱丛寒蝶不胜情。
阴晴朝暮几回新，已向虚空付此身。出本无心归亦好，白云还似望云人。
漾水东流旧见经，银潢左界上通灵。此台试向天文觅，阁道中间第几星。
月与高人本有期，挂簷低户映蛾眉。只从昨夜十分满，渐觉冰轮出海迟。
此间真趣岂容谈，二乐并君已是三。仁智更烦诃妄见，坐令鲁叟作瞿昙。
闻道池亭胜两川，应须烂醉答云烟。劝君多拣长腰米，消破亭中万斛泉。
纵横忧患满人间，颇怪先生日日闲。昨夜清风眠北牖，朝来爽气在西山。
解箨新篁不自持，婵娟已有岁寒姿。要看凛凛霜前意，须待秋风粉落时。
殷勤稽首维摩诘，敢问如何是法门。弹指未终千偈了，向人还道本无言。
亭下佳人锦绣衣，满身璎珞缀明玑。晚香消歇无寻处，花已飘零露已晞。
水轩花榭两争妍，秋月春风各自偏。惟有此亭无一物，坐观万景得天全。
决去湖波尚有情，却随初日动檐楹。溪光自古无人画，凭仗新诗与写成。
身轻步稳去忘归，四柱亭前野彴微。忽悟过溪还一笑，水禽惊落翠毛衣。
烟红露绿晓风香，燕舞鶑啼春日长。谁道使君贫且老，绣屏锦帐咽笙簧。
曲池流水细鳞鳞，高会传觞似洛滨。红粉翠蛾应不要，画船来往胜于人。
日日移床趁下风，清香不断思何穷。若为化作龟千岁，巢向田田乱叶中。
长忆故山寒食夜，野荼蘼发暗香来。分无素手簪罗髻，且折霜蕤浸玉醅。
汉川修竹贱如蓬，斤斧何曾赦箨龙。料得清贫馋太守，渭川千亩在胸中。
溶溶晴港漾春晖，芦笋生时柳絮飞。还有江南风物否，桃花流水𫚖鱼肥。
少年辛苦事犁锄，刚厌青山遶故居。老觉华堂无意味，却须时到野人庐。
寄语庵前抱节君，与君到处合相亲。写真虽是文夫子，我亦真堂作记人。
金橙纵复里人知，不见鲈鱼价自低。须是松江烟雨里，小船烧薤捣香虀。
不种夭桃与绿杨，使君应欲候农桑。春畦雨过罗纨腻，夏垅风来餠饵香。
汉水巴山乐有余，一麾从此首归途。北园草木凭君问，许我他年作主无。
金钱石竹道傍秋，翠黛红裙马上讴。无限小儿齐拍手，山公又作习池游。
坏壁题诗已五年，故人风物两依然。定知来岁中秋月，又照先生枕曲眠。
更邀明月说明年，记取孤吟孟浩然。此去宦游如传舍，拣枝惊鹊几时眠。
莫笑官居如传舍，故应人世等浮云。百年父老知谁在，惟有双松识使君。
大旆传闻载酒过，小诗未忍著砖磨。阳关三叠君须秘，除却胶西不解歌。
岁岁开园成故事，年年行乐不辜春。今年太守尤难继，慈爱聪明惠利人。
梨花淡白柳深青，柳絮飞时花满城。惆怅东栏二株雪，人生看得几清明。
蜂腰鹤膝嘲希逸，春蚓秋蛇病子云。醉里自书醒自笑，如今二绝更逢君。
城西千叶岂不好，笑舞春风醉脸丹。何似后堂冰玉洁，游蜂非意不相干。
燕子人亡三百秋，卷帘那复似扬州。西行未必能胜此，空唱崔徽上白楼。
我击藤床君唱歌，明年六十奈君何。醉颠只要装风景，莫向人前自洗磨。
别期渐近不堪闻，风雨萧萧已断魂。犹胜相逢不相识，形容变尽语音存。
但令朱雀长金花，此别还同一转车。五百年间谁复在，会看铜狄两咨嗟。
受降城下紫髯郎，戏马台前古战场。恨君不取契丹首，金甲牙旗归故乡。
济南春好雪初晴，行到龙山马足轻。使君莫忘霅溪女，时作阳关肠断声。
暮云收尽溢清寒，银汉无声转玉盘。此生此夜不长好，明月明年何处看。
小园香雾晓蒙笼，醉守狂词未必工。鲁叟录诗应有取，曲收彤管邶鄘风。
弱羽巢林在一枝，幽人蜗舍两相宜。乐天长短三千首，却爱韦郎五字诗。
河涨西来失旧谼，孤城浑在水光中。忽然归壑无寻处，千里禾麻一半空。
坐看奔湍遶石楼，使君高会百无忧。三犀窃鄙秦太守，八咏聊同沈隠侯。
涛头寂寞打城还，章贡台前暮霭寒。倦客登临无限思，孤云落日是长安。
白鹊楼前翠作堆，萦云岭路若为开。故人应在千山外，不寄梅花远信来。
朱楼深处日微明，皂盖归时酒半醒。薄暮渔樵人去尽，碧溪青嶂遶螺亭。
使君那暇日参禅，一望丛林一怅然。成佛莫教灵运后，著鞭从使祖生先。
却从尘外望尘中，无限楼台烟雨蒙。山水照人迷向背，只寻孤塔认西东。
云烟缥缈鬰孤台，积翠浮空雨半开。想见之罘观海市，绛宫明灭是蓬莱。
回峰乱嶂鬰参差，云外高人世得知。谁向空山弄明月，山中木客解吟诗。
从来苏李得名双，只恐全齐笑陋邦。诗似悬河供不办，故欺张籍陇头泷。
簿书鼛鼓不知春，佳句相呼頼故人。寒食德公方上冢，归来谁主复谁宾。
巡城已困尘埃瞇，执扑仍遭虮虱缘。欲脱布衫携素手，试开病眼点黄连。
儿童拍手闹黄昏，应笑山公醉习园。纵使先生能一石，主人未肯独留髠。
不肯惺惺骑马回，玉山知为玉人颓。紫云有语君知否，莫唤分司御史来。
樊素阿蛮皆已出，使君应作玉筝歌。可怜病士西窗下，一夜丹田手自摩。
百尺长松涧下摧，知君此意为谁来。霜枝半折孤根出，尚有狂风急雨催。
为爱鹅溪白茧光，扫残鸡距紫毫芒。世间那有千寻竹，月落庭空影许长。
秦郎文字固超然，汉武凭虚意欲仙。底事秋来不得解，定中试与问诸天。
一尾追风抹万蹄，昆仑玄圃谓朝𬯀。回看世上无伯乐，却道盐车胜月题。
得丧秋毫久已冥，不须闻此气峥嵘。何妨却伴参寥子，无数新诗咳唾成。
忘归不觉鬓毛斑，好事乡人尚往还。断岭不遮西望眼，送君直过楚王山。
云龙山下试春衣，放鹤亭前送落晖。一色杏花三十里，新郎君去马如飞。
岁月翩翩下坂轮，归来杏子已生人。深红落尽东风恶，柳絮榆钱不当春。
火冷饧稀杏粥稠，青裙缟袂饷田头。大夫行役家人怨，应羡居乡马少游。
西郊黄土没车轮，满面风埃笑路人。已放役夫三万指，从教积雨洗残春。
枝上稀疏地上稠，忍看红糁落墙头。风流别乘多才思，归趁西园秉烛游。
眉间冰雪照淮明，笔下波澜老欲平。直得全生如许妙，不知形谍已多名。
空翠娱人意自还，明窗一榻共秋闲。会知名利不到处，定把清觞属此山。
举网惊呼得巨鱼，馋涎不易忍流酥。更烦赤脚长须老，来趁西风十幅蒲。
吴兴六月水泉温，千顷菰蒲聚鬬蚊。此井独能深一丈，凛然如我亦如君。
款段曾陪马少游，而今人在凤麟洲。黄公酒肆如重过，杳杳白苹天尽头。
春来幽谷水潺潺，的皪梅花草棘间。一夜东风吹石裂，半随飞雪度关山。
何人把酒慰深幽，开自无聊落更愁。幸有清溪三百曲，不辞相送到黄州。
何年顾陆丹青手，画作朱陈嫁娶图。闻道一村惟两姓，不将门户买崔卢。
我是朱陈旧使君，劝农曾入杏花村。而今风物那堪画，县吏催租夜打门。
佛灯渐暗饥鼠出，山雨忽来修竹鸣。知是何人旧诗句，已应知我此时情。
少年多病怯杯觞，老去方知此味长。万斛羁愁都似雪，一壶春酒若为汤。
浊世纷纷肯下临，梦寻飞步五云深。无因上到通明殿，只许微闻玉珮音。
送行无酒亦无钱，劝尔一杯菩萨泉。何处低头不见我，四方同此水中天。
闻说官军取乞訚，将军旗鼓捷如神。故知无定河边柳，得共中原雪絮春。
酡颜玉碗捧纤纤，乱点余花唾碧衫。歌咽水云凝静院，梦惊松雪落空巌。
空花落尽酒倾缸，日上山融雪涨江。红焙浅瓯新火活，龙团小碾鬬晴窗。
山头孤鹤向南飞，载我南游到九疑。下界何人也吹笛，可怜时复犯龟兹。
久厌劳生能几日，莫将归思扰衰年。片云会得无心否，南北东西只一天。
江上西山半隠堤，此邦台馆一时西。南堂独有西南向，卧看千帆落浅溪。
暮年眼力嗟犹在，多病颠毛却未华。故作明窗书小字，更开幽室养丹砂。
他时夜雨困移床，坐厌愁声点客肠。一听南堂新瓦响，似闻东坞小荷香。
山家为割千房蜜，稚子新畦五亩蔬。更有南堂堪著客，不忧门外故人车。
扫地焚香闭阁眠，簟纹如水帐如烟。客来梦觉知何处，挂起西窗浪接天。
眼前扰扰黑蚍蜉，口角霏霏白唾珠。要识吾师无碍处，试将烧却看瞋无。
眼睛心地两虚圆，脇不沾床二十年。谁信吾师非不睡，睡蛇已死得安眠。
纷纷青子落红盐，正味森森苦且严。待得微甘回齿颊，已输崖蜜十分甜。
雨洗东坡月色清，市人行尽野人行。莫嫌荦确坡头路，自爱铿然曳杖声。
东风袅袅泛崇光，香雾空蒙月转廊。只恐夜深花睡去，故烧高烛照红妆。
野饮花间百物无，杖头惟挂一葫芦。已倾潘子错著水，更觅君家为甚酥。
芥舟只合在坳堂，纸帐心期老孟光。不道山人今忽去，晓猿啼处月茫茫。
帝遣银河一派垂，古来惟有谪仙词。飞流溅沫知多少，不与徐凝洗恶诗。
君到高安几日回，一时斗擞旧尘埃。赠君一笼牢收取，盛取东轩长老来。
大士何曾有生死，小儒底处觅穷通。偶留一鸡千山上，散作人间万窍风。
石龙有口口无根，自在流泉谁吐吞。若信众生本无垢，此泉何处觅寒温。
偶寻流水上崔嵬，五老苍颜一笑开。若见谪仙烦寄语，康山头白早归来。
溪声便是广长舌，山色岂非清浄身。夜来八万四千偈，他日如何举似人。
横看成岭侧成峰，远近高低总不同。不识庐山真面目，只缘身在此山中。
青李扶疏禽自来，清真逸少手亲栽。深红浅紫从争发，雪白鹅黄也斗开。
斫竹穿花破绿苔，小诗端为觅桤栽。细看造物初无物，春到江南花自开。
骑馿渺渺入荒陂，想见先生未病时。劝我试求三亩宅，从公已觉十年迟。
长笑右军称草圣，不如东野以诗鸣。乐天自爱吟淮月，怀祖无劳听角声。
先生一去五百载，犹在峨眉西崦中。自为天仙足官府，不应尸解坐蝱虫。
粉红石首仍无骨，雪白河㹠不药人。寄语天公与河伯，何妨乞与水精鳞。
芒鞋竹杖布行缠，遮莫千山与万山。从来无脚不解滑，谁信石头行路难。
病骨难堪玉带围，钝根仍落箭锋机。欲教乞食歌姬院，故与云山旧衲衣。
此带阅人如传舍，流传到我亦悠哉。锦袍错落差相称，乞与佯狂老万回。
江东贾客木绵裘，会散金山月满楼。夜半潮来风又熟，卧吹箫管到扬州。
露叶风枝晓自匀，绿阴青子浄无尘。闲吟遶屋扶疏句，须信渊明是可人。
卷卷长廊走黄叶，席帘垂地香烟歇。主人待来终不来，火红销尽灰如雪。
黍离不复闵宗周，何暇雷塘吊一丘。若问西来师祖意，竹西歌吹是扬州。
山茶相对阿谁栽，细雨无人我独来。说似与君君不会，烂红如火雪中开。
城上湖光暖欲波，美人唱我踏春歌。鲁公宾客皆诗酒，谁是神仙张志和。
齐酿如渑涨绿波，公诗句句可弦歌。流觞曲水无多日，更作新诗继永和。
要知太守怜孤客，不惜阳春和俚歌。坐睡樽前呼不应，为公雕琢损天和。
鸣鸠乳燕寂无声，日射西窗泼眼明。午醉醒来无一事，只将春睡赏春晴。
斓斑碎玉养菖蒲，一勺清泉满石盂。浄几明窗书小楷，便同尔雅注虫鱼。
十年归梦寄西风，此去真为田舍翁。剩觅蜀冈新井水，要携乡味过江东。
道人劝饮鸡苏水，童子能煎鶑粟汤。暂借藤并与瓦枕，莫教辜负竹风凉。
此生已觉都无事，今岁仍逢大有年。山寺归来闻好语，野花啼鸟亦欣然。
年来转觉此生浮，又作三吴浪漫游。忽见东平孟君子，梦中相对说黄州。
湛湛清池五月寒，小山无数碧巑岏。穉杉戢戢三千本，且作凌云合抱看。
知君此去便归耕，笑指孤舟一叶轻。待向三茅乞灵雨，半篙流水送君行。
六花薝卜林间佛，九节菖蒲石上仙。何似东坡铁拄杖，一时惊起野狐禅。
碧玉碗盛红玛瑙，井华水养石菖蒲。也知法供无穷尽，试问禅师得饱无。
荐福老怀真巧便，浄慈两本更尖新。凭师为作铁门限，准备人间请话人。
白水满时双鹭下，绿槐高处一蝉吟。酒醒门外三竿日，卧看溪南十亩阴。
竹西失却上方老，石塔还逢惠照师。我亦化身东海去，姓名莫遣世人知。
与君暂别不须嗟，俯仰归来鬓未华。记取江南烟雨里，青山断处是吾家。
簷楹飞舞垣墙外，桑柘萧条斤斧余。尽赐昆邪作奴婢，不知偿得此人无。
尚父提封海岱间，南征惟到穆陵关。谁知海上诗狂客，占得胶西一半山。
我是胶西旧使君，此山仍合与君分。故应窃比山中相，时作新诗寄白云。
昔日双鸦照浅眉，如今婀娜绿云垂。蓬莱老守明朝去，肠断帘间綷縩时。
竹外桃花三两枝，春江水暖鸭先知。蒌蒿满地芦芽短，正是河豚欲上时。
两两归鸿欲破群，依依还似北归人。遥知朔漠多风雪，更待江南半月春。
寂寞申公谢客时，自言已见穆生机。绾臧下吏明堂废，又作龙钟病免归。
折臂三公未可知，会当千镒访权奇。劝君鬻骆犹闲事，肠断闺中杨柳枝。
天廐新颁玉鼻骍，故人共敝亦常情。相如虽老犹能赋，换马还应继二生。
卧沙细肋吾方厌，通印长鱼谁肯分。好事东平贵公子，贵人不与与苏君。
曈曈日脚晓犹清，细细槐花暖欲零。坐阅诸公半廊庙，时看黄色起天庭。
上樽初破早朝寒，茗碗仍沾讲舌干。陛楯诸郎空雨立，故应惭悔不儒冠。
两鹤摧颓病不言，年来相继亦乘轩。误闻九奏聊飞舞，可得徘徊为啄吞。
微生偶脱风波地，晚岁犹存铁石心。定似香山老居士，世缘终浅道根深。
帝城春日帽簷斜，二陆初来尚忆家。未肯将盐下莼菜，已应知雪似杨花。
平生贺老惯乘舟，骑马风前怕打头。欲问君王乞符竹，但忧无蟹有监州。
西台妙迹继杨风，无限龙蛇洛寺中。一纸清诗吊兴废，尘埃零落梵王宫。
五季文章堕劫灰，升平格力未全回。故知前辈宗徐庾，数首风流似玉台。
十年江海寄浮沉，梦绕江南黄苇林。谁谓风流贵公子，笔端还有五湖心。
野水参差落涨痕，疏林敧倒出霜根。扁舟一櫂归何处，家在江南黄叶村。
人间斤斧日创夷，谁见龙蛇百尺姿。不是溪山成独往，何有解作挂猿枝。
诗老囊空一不留，百番曾作百金收。知君也厌雕肝肾，分我江南数斛愁。
君家家学陋相如，宜与诸儒论石渠。古纸无多更分我，自应给札奏新书。
目尽孤鸿落照边，遥知风雨不同川。此间有句无人识，送与襄阳孟浩然。
木落骚人已怨秋，不堪平远发诗愁。要看万壑争流处，他日终烦顾虎头。
莫道长松浪得名，能教覆额两眉青。便将径寸同千尺，知有奇功似茯苓。
凭君说与埋轮使，速寄长松作解嘲。无复青黏和漆叶，枉将钟乳敌仙茅。
生长兵间早脱身，晚为元祐太平人。不惊渤海桑田变，来看龟蒙漏泽春。
曾谒东封玉辂尘，幅巾短褐亦逡巡。行宫夜奏空名姓，怅望云霞缥缈人。
垂老区区岂为身，微言一发重千钧。始知不见高皇帝，正似商山四老人。
旧闻父老晋郎官，已作飞腾变化看。闻道东蒙有居处，愿供薪水看烧丹。
千古风流贺季真，最怜嗜酒谪仙人。狂吟醉舞知无益，粟饭藜羹间养神。
江湖流落岂关天，禁省相望亦偶然。等是新年未相见，此身应坐不归田。
白发苍颜五十三，家人强遣试春衫。朝回两袖天香满，头上银幡笑阿咸。
当年踏月走东风，坐看春闱锁醉翁。白发门生几人在，却将新句调儿童。
窗摇细浪鱼吹日，手弄黄花蝶透衣。不觉春风吹酒醒，空教明月照人归。
一一窗扉面水开，更于何处觅蓬莱。天香满袖人知否，曾到旃檀小殿来。
车轻马稳辔衔坚，但有蚊蝱喜扑缘。截断口前君莫问，人间差乐胜巢仙。
驭风骑气我何劳，且要长松作土毛。亦如诃佛丹霞老，却向清凉礼白毫。
此君何处不相宜，况有能言老令威。谁识长身古君子，犹将缁布缘深衣。
太华西南第几峰，落花流水自重重。幽人只采黄精去，不见春山鹿养茸。
天工剪刻为谁妍，抱蕊游蜂自作团。把酒惜春都是梦，不如闲客此闲看。
半脱莲房露压敧，绿荷深处有游龟。只应翡翠兰苕上，独见玄夫曝日时。
老松烧尽结轻花，妙法来从北李家。翠色冷光何所似，墙东鬒发堕寒鸦。
保康桥上夜观灯，碣石巌前夏饮冰。莫把山林笑朝市，老夫手里有乌藤。
簿书常苦百忧集，樽酒今应一笑开。京兆从教思广汉，会稽聊喜得方回。
若耶溪水云门寺，贺监荷花空自开。我恨今犹在泥滓，劝君莫棹酒船回。
不见何戡唱渭城，旧人空数米嘉荣。龙眠独识殷勤处，画出阳关意外声。
两本新图宝墨香，樽前独唱小秦王。为君翻作归来引，不学阳关空断肠。
清献先生无一钱，故应琴鹤是家传。谁知默鼓无弦曲，时向珠宫舞幻仙。
丑石寒松未易亲，聊将短曲调长人。乘轩故自非明眼，终日僛僛舞爨薪。
缥缈营丘水墨仙，浮空出没有无间。迩来一变风流尽，谁见将军著色山。
荦确何人似退之，意行无路欲从谁。宿云解駮晨光漏，独见山红涧碧时。
坐来念念失前人，共向空中寓一尘。若问此花谁是主，天教闲客管青春。
君归岭北初逢雪，我亦江南五见春。寄语风流王武子，三人俱是识山人。
旧病应逢医口药，新粧渐画入时眉。信知诗是穷人物，近觉王郎不作诗。
平明已报百吏散，半日来陪二子闲。立鹊低昂烟雨里，行人出没树林间。
到处相逢是偶然，梦中相对各华颠。还来一醉西湖雨，不见跳珠十五年。
当年大白此相浮，老守娱宾得二丘。白发重来故人尽，空余丛桂小山幽。
青盖红旗映玉山，新诗小草落玄泉。风流使者人争看，知有真娘立道边。
舞衫歌扇转头空，只有青山杳霭中。若共吴王鬬百草，使君未敢借惊鸿。
再见涛头涌玉轮，烦君久驻浙江春。年来总作维摩病，堪笑东西二老人。
老人痴钝已逃寒，子复辞行理亦难。要到卢龙看古塞，投文易水吊燕丹。
胡羊代马得安眠，穷发之南共一天。又见子卿持汉节，遥知遗老泣山前。
毡毳年来亦甚都，时时鴂舌问三苏。那知老病浑无用，欲向君王乞镜湖。
始忆庚寅降屈原，旋看蜡凤戏僧虔。随翁万里心如铁，此子何劳为买田。
家鸡野鹜同登俎，春蚓秋蛇总入奁。君家两行十二字，气压邺侯三万签。
牡丹松桧一时栽，付与春风自在开。试问壁间题字客，几人不为看花来。
卧听谡谡碎龙鳞，俯看苍苍立玉身。一舸鸱夷江海去，尚余君子六千人。
石眼杯泉举世无，要知杯渡是凡夫。可怜狡狯维摩老，戏取江湖入钵盂。
南漪杜鹃天下无，披香殿上红氍毹。鹤林兵火真一梦，不归阆苑归西湖。
纤手搓来玉数寻，碧油轻蘸嫩黄深。夜来春睡浓于酒，压褊佳人缠臂金。
虚白堂前合抱花，秋风落日照横斜。阅人此地知多少，物化无涯生有涯。
折得芳蕤两眼花，题诗相报字倾斜。箧中尚有丝纶句，坐觉天光照海涯。
春来濯濯江边柳，秋后离离湖上花。不羡千金买歌舞，一篇珠玉是生涯。
忽忆韩公二妙姝，琵琶筝韵落空无。犹胜江左狂灵运，空鬬东昏百草须。
马上胡琴塞上姝，郑中丞后有人无。诗成桦烛飘金烬，八尺英公欲燎须。
荻花枫叶忆秦姝，切切幺弦细欲无。莫把胡琴挑醉客，回看霜戟褚公须。
荷尽已无擎雨盖，菊残犹有傲霜枝。一年好景君须记，正是橙黄橘绿时。
罗细无纹角浪平，半丸犀璧浦云泓。午窗睡起人初静，时听西风拉瑟声。
梅梢春色弄微和，作意南枝剪刻多。月黑林间逢缟袂，霸陵醉尉误谁何。
相逢月下是瑶台，藉草清樽连夜开。明日酒醒应满地，空令饥鹤啄莓苔。
绿发寻春湖畔回，万松岭上一枝开。而今纵老霜根在，得见刘郎又独来。
月地云阶漫一樽，玉奴终不负东昏。临春结绮荒荆棘，谁信幽香是返魂。
日出冰凘散水花，野梅官柳渐敧斜。西郊欲就诗人饮，黄四娘东子美家。
君知早落坐先开，莫著新诗句句催。岭北霜枝最多思，忍寒留待使君来。
冰盘未荐含酸子，雪岭先看耐冻枝。应笑春风木芍药，丰肌弱骨要人医。
寒雀喧喧冻不飞，遶林空啅未开枝。多情好与风流伴，不到双双燕子时。
鲛绡剪碎玉簪轻，檀晕粧成雪月明。肯伴老人春一醉，悬知欲落更多情。
缟裙练帨玉川家，肝胆清新冷不邪。秾李争春犹办此，更教踏雪看梅花。
年年芳信负红梅，江畔垂垂又欲开。珍重多情关令尹，直和根拨送春来。
为君栽向南堂下，记取他年著子时。酸酽不堪调众口，使君风味好攒眉。
二妙凋零笔法空，忽惊云海戏群鸿。清诗不敢私囊箧，人道黄门有父风。
出处荣枯一笑空，十年社燕与秋鸿。谁知白首长河路，还卧当时送客风。
一枝风物便清和，看尽千林未觉多。结习已空从著袂，不须天女问云何。
天教桃李作舆台，故遣寒梅第一开。凭仗幽人收艾纳，国香和雨入青苔。
白发思家万里回，小轩临水为花开。故应剩作诗千首，知是多情得得来。
人去残英满酒樽，不堪细雨湿黄昏。夜寒那得穿花蝶，知是风流楚客魂。
春入西湖到处花，裙腰芳草抱山斜。盈盈解佩临烟浦，脉脉当垆傍酒家。
莫向霜晨怨未开，白头朝夕自相催。斩新一朵含风露，恰似西厢待月来。
洗尽铅华见雪肌，要将真色鬬生枝。檀心已作龙涎吐，玉颊何劳獭髓医。
湖面初惊片片飞，樽前吹折最繁枝。何人会得春风意，怕见黄梅细雨时。
长恨漫天柳絮轻，只将飞舞占清明。寒梅似与春相避，未解无私造物情。
北客南来岂是家，醉看参月半横斜。他年欲识吴姬面，秉烛三更对此花。
朝来处处白毡铺，楼阁山川尽一如。总是烂银并白玉，不知奇货有谁居。
咸宁英气似汾阳，夜饮军容出红粧。不须缠头万匹锦，知君未办作吕强。
当年衫鬓两青青，强说重临慰别情。衰发祇今无可白，故应相对话来生。
出处依稀似乐天，敢将衰朽较前贤。便从洛社休官去，犹有闲居二十年。
在郡依前六百日，山中不记几回来。还将天竺一峰去，欲把云根到处栽。
半熟黄粱日未斜，玉堂阴合手栽花。却思三十年前味，未饭钟时已饭茶。
梦觉还惊屧响廊，故人来炷影前香。鬓须白尽成何事，一帖空存老遂良。
尺一东来唤我归，衰年已迫故山期。文章曹植今堪笑，却卷波澜入小诗。
此身何物不堪为，逆旅浮云自不知。偶见一张闲故纸，便疑身是永禅师。
山人昔与云俱出，俗驾今随水不回。頼我胸中有佳处，一樽时对画图开。
当年不识此清真，强把先生拟季伦。等是人间一陈迹，聚蚊金谷本何人。
溪山雪月两佳哉，宾主谈锋夜转雷。犹言不见戴安道，为问适从何处来。
毫端偶集一微尘，何处溪山非此身。狂客思归便归去，更求敕赐枉天真。
斜风细雨到来时，我本无家何处归。仰看云天真箬笠，旋收江海入蓑衣。
丑石半蹲山下虎，长松倒卧水中龙。试君眼力看多少，数到云峰第几重。
清风终日自开帘，凉月今宵肯挂簷。琴里若能知贺若，诗中定合爱陶潜。
凤雏骥子日相高，白发苍颜笑我曹。读遍牙签三万轴，却来小邑试牛刀。
出处年来恨不齐，一樽临水记分携。江湖咫尺吾将老，汝颍东流子却西。
白马津头春水来，白鱼犹喜似江淮。使君已复冰堂酒，更望重新画舫斋。
道傍垂白定沾巾，正似当年绿发新。故国依然乔木在，典刑复见老成人。
公退清闲如致仕，酒余欢适以还乡。不妨更有安心病，卧看萦帘一炷香。
心有何求遣病安，年来古井不生澜。祗愁戏瓦闲童子，却作泠泠一水看。
小阁低窗卧宴温，了然非默亦非言。维摩示病吾真病，谁识东坡不二门。
一士千金未易偿，我从陈赵两欧阳。举鞭拍手笑山简，祇有并州一葛强。
千花未分出梅余，遣雪摧残计已疏。卧闻点滴如秋雨，知是东风为扫除。
阆苑千葩映玉宸，人间只有此花新。飞霙要欲先桃李，散作千林火迫春。
蹀躞娇黄不受鞿，东风暗与色香归。偶逢白堕争春手，遣入王孙玉斝飞。
澹月倾云晓角哀，小风吹水碧鳞开。此生定向江湖老，默数淮中十往来。
壶中春色饮中仙，骑鹤东来独惘然。犹有赵陈同李郭，不妨同泛过湖船。
寿樽余沥到朋簪，要与郎君语夜深。敢问阿婆开后阁，井中车辖任浮沉。
闹里清游借隙光，醉时真境发天藏。梦回拾得吹来句，十里南风草木香。
露宿泥行草棘中，十年春雨养髯龙。如今尺五城南杜，欲问东坡学种松。
君方扫雪收松子，我已开榛得茯苓。为问何如插杨柳，明年飞絮作浮萍。
已分江湖送此生，会稽行复得岑成。镜湖席卷八百里，坐啸因君又得名。
省事天公厌两回，新年春日并相催。殷勤更下山阴雪，要与梅花作伴来。
己卯嘉辰寿阿同，愿渠无过亦无功。明年春日江湖上，回首觚棱一梦中。
词锋虽作楚骚寒，德意还同汉诏宽。好遣秦郎供帖子，尽驱春色入毫端。
澹月疏星遶建章，仙风吹下御炉香。侍臣鹄立通明殿，一朵红云捧玉皇。
薄雪初消野未耕，卖薪买酒看升平。吾君勤俭倡优拙，自是丰年有笑声。
老病行穿万马群，九衢人散月纷纷。归来一盏残灯在，犹有传柑遗细君。
侍史传柑玉座傍，人间草木尽天浆。寄与维摩三十颗，不知薝卜是余香。
使君九万击鹏鲲，肯为阳关一断魂。不用宽心九千里，安西都护国西门。
余刃西屠横海鲲，应余诗谶是游魂。归来趁别陶弘景，看挂衣冠神武门。
玉关不用一丸泥，自有长城鸟鼠西。剩与故人寻土物，腊糟红曲寄驼蹄。
多买黄封作洗泥，使君来自陇山西。高才得兔人人羡，争欲寻踪觅旧蹄。
乞郡三章字半斜，庙堂传笑眼昏花。上人问我迟留意，待赐头纲八餠茶。
梦绕吴山却月廊，白梅卢橘觉犹香。会稽且作须臾意，从此归田策最良。
东南此去几时归，倦鸟孤云岂有期。断送一生消底物，三年光景六篇诗。
何人生得宁馨子，今夜初逢掣笔郎。莫怪围棋忘瓜葛，已能作赋继灵光。
雾鬓风鬟木叶衣，山川良是昔人非。祇应闲过商颜老，独自吹箫月下归。
雪髯霜鬓语伧狞，淡荡园林取次行。要识将军不凡意，从来祇啜小人羹。
西园牡籥夜沉沉，尚有游人卧柳阴。鹤睡觉时风露下，落花飞絮满衣襟。
鬰鬰苍髯真道友，丝丝红萼是乡人。何时翠竹江村路，送我柴门月色新。
逐客何人著眼看，太行千里送征鞍。未应愚谷能留柳，可独衡山解识韩。
忠孝王家千柱宫，东坡作吏五年中。中和堂上东南颊，独有人间万里风。
捍索桅竿立啸空，篙师酣寝浪花中。故应菅蒯知心腹，弱缆能争万里风。
此生归路愈茫然，无数青山水拍天。犹有小船来卖餠，喜闻墟落在山前。
我行都是退之诗，真有人家水半扉。千顷桑麻在船底，空余石发挂鱼衣。
日轮亭午汗珠融，谁识南讹长养功。暴雨过云聊一快，未妨明月却当空。
卧看落月横千丈，起唤清风得半帆。且并水村敧侧过，人间何处不巉巌。
双阙浮光照短亭，至今猿鸟啸青荧。君王自此西巡狩，再使鱼龙舞洞庭。
蜀人文赋楚人辞，尧在崇山舜九疑。圣主若非真得道，南来万里亦何为。
岭海东南月窟西，功成天已锡玄圭。此方定是神仙宅，禹亦东来隠会稽。
一声鸣雁破江云，万叶梧桐卷露银。我自飘零足羁旅，更堪秋晚送行人。
十方三界世尊面，都在东坡掌握中。送与罗浮德长老，携归万窍总号风。
罗浮山下四时春，卢橘杨梅次第新。日啖荔支三百颗，不辞长作岭南人。
秋来霜露满东园，芦菔生儿芥有孙。我与何曾同一饱，不知何苦食鸡豚。
白头萧散满霜风，小阁藤床寄病容。报道先生春睡美，道人轻打五更钟。
南岭过云开紫翠，北江飞雨送凄凉。酒醒梦回春尽日，闭门隠几坐烧香。
门外橘花犹的皪，墙头荔子已斓斑。树暗草深人静处，卷帘敧枕卧看山。
香似龙涎仍酽白，味如牛乳更全清。莫将南海金虀脍，轻比东坡玉糁羹。
半醒半醉问诸黎，竹刺藤梢步步迷。但寻牛矢觅归路，家在牛栏西复西。
总角黎家三四童，口吹葱叶送迎翁。莫作天涯万里意，溪边自有舞雩风。
符老风情奈老何，朱颜减尽鬓丝多。投梭每困东邻女，换扇惟逢春梦婆。
寂寂东坡一病翁，白须萧散满霜风。小儿误喜朱颜在，一笑那知是酒红。
父老争看乌角巾，应缘曾现宰官身。溪边古路三叉口，独立斜阳数过人。
北船不到米如珠，醉饱萧条半月无。明日东家当祭灶，只鸡斗酒定膰吾。
老可能为竹写真，小坡今与石传神。山僧自觉菩提长，心境都将付卧轮。
散木支离得自全，交柯蚴蟉欲相缠。不须更说能鸣雁，要以空中得尽年。
倦看涩勒暗蛮村，乱棘孤藤束瘴根。惟有长身六君子，猗猗犹得似淇园。
山翁不复见新诗，疑是河南石壁曦。海水岂容鲸饮尽，然犀何处觅琼枝。
马迹车轮满四方，若为闭著小茅堂。安心欲捉左元放，痴疾还同顾长康。
江令苍苔围故宅，谢家语燕集华堂。先生笑说江南事，只有青山绕建康。
倦客愁闻归路遥，眼明飞阁俯长桥。贪看白鹭横秋浦，不觉青林没晚潮。
余生欲老海南村，帝遣巫阳招我魂。杳杳天低鹘没处，青山一发是中原。
芒鞋不踏利名场，一叶轻舟寄淼茫。林下对床听夜雨，静无灯火照凄凉。
孤云出岫岂求伴，锡杖凌空自要飞。为问庭松尚西指，不知老奘几时归。
赤髯碧眼老鲜卑，回策如萦独善骑。赭白紫骝俱绝世，马中湛岳有妍姿。
吴塞蒹葭空碧海，隋宫杨柳只金堤。春风自恨无情水，吹得东流竟日西。
江左风流王谢家，尽携书画到天涯。却因梅雨丹青暗，洗出徐熙落墨花。
倚竹佳人翠袖长，天寒犹著薄罗裳。扬州近日红千叶，自是风流时世妆。
枫林翠壁楚江边，踯躅千层不忍看。开卷便知归路近，剑南樵客为施丹。
轻肌弱骨散幽葩，真是青裙两髻丫。便有佳名配黄菊，应缘霜后苦无花。
游蜂掠尽粉丝黄，落蕊犹收蜜露香。待得春风几枝在，年来杀菽有飞霜。
灵峰山上宝陀寺，白发东坡又到来。前世德云今我是，依稀犹记妙高台。
斫得龙光竹两竿，持归岭北万人看。竹中一滴曹溪水，涨起西江十八滩。
鹤骨霜髯心已灰，青松合抱手亲栽。问翁大庾岭头住，曾见南迁几个回。
梅花开尽百花开，过尽行人君不来。不趁青梅尝煮酒，要看细雨熟黄梅。
倚天巉绝玉浮图，肯与彭郎作小姑。独秀江南知有意，要三二别四三壶。
何人画此只轮车，便是当年敧器图。上易下难须审细，左提右挈免疏虞。
九衢歌舞颂王明，谁恻寒泉独自清。頼有千车能散福，化为膏雨满重城。
柴桑春晚思依依，屋角鸣鸠雨欲飞。昨日已收寒食火，吹花风起却添衣。
早知臭腐即神奇，海北天南总是归。九万里风安税驾，云鹏今悔不卑飞。
可怜倦鸟不知时，空羡骑鲸得所归。玉局西南天一角，万人沙苑看孤飞。
春来何处不归鸿，非复羸牛踏旧踪。但愿老师真似月，谁家瓮里不相逢。
披扇当年笑温峤，握刀晚岁战刘郎。不须戚戚如冯衍，便与时时说李阳。
一枕清风直万钱，无人肯买北窗眠。开心暖胃门冬饮，知是东坡手自煎。
圣主忧民未解颜，天教瑞雪报丰年。苍龙挂阙农祥正，老稚相呼看藉田。
昨夜东风入律新，玉关知有受降人。圣恩与解河湟冻，共得中原草木春。
翰林职在明光里，行乐诗成拜舞中。不待惊开小桃杏，始知天子是天公。
五日占云十日风，忧勤终岁为三农。春来有喜何人见，好学神孙类祖宗。
共道十年无腊雪，且欣三白压春田。尽驱南亩扶犁手，稍发中都朽贯钱。
不独清心能省事，应缘克己自销兵。传闻塞外千君长，欲趁新年贺太平。
仙家日月本长闲，送腊迎春亦偶然。翠管银罂传故事，金花彩胜作新年。
彤史年来不绝书，三朝德化妇承姑。宫中侍女减珠翠，雪里贫民得袴襦。
边庭无事羽书稀，闲遣词臣进小诗。共助至尊歌喜事，今年春日得春衣。
孝心日奉东朝养，俭德应师大练风。太史新年瞻瑞气，四星明润紫宫中。
九门挂月未催班，清禁风和玉漏闲。崇庆早朝银烛下，珮环声在五云间。
东风弱柳万丝垂，的皪残梅尚一枝。茧馆乍欣蚕浴后，禖坛犹记燕来时。
扶桑初日映帘升，已觉铜瓶暖不冰。七种共挑人日菜，千枝先剪上元灯。
雪消鸳瓦已流凘，风暖犀盘尚镇帷。缥缈紫箫明月下，璧门桂影夜参差。
西槛新来玉宇风，侍臣茗椀得雍容。庭槐似识天颜喜，舞破清阴作两龙。
讲余交翟转回廊，始觉深宫夏日长。扬子江心空百炼，只将无逸鉴兴亡。
一扇清风洒面寒，应缘飞白在冰纨。坐知四海蒙膏泽，沐浴君王德似兰。
令节陈诗岁岁新，从官何以寿吾君。愿储医国三年艾，不作沉湘九辩文。
忠臣谅节今千岁，孝女孤风满四方。不复巫阳占郢梦，空余仲御扣河章。
长养恩深动植均，只忧贪吏尚残民。外廷已拜枭羹赐，应助吾君去不仁。
秘殿扶疏夏木深，雨余初有一蝉吟。应将嬴女乘鸾扇，更助南风长棘心。
上林珍木暗池台，蜀产吴包万里来。不独盘中见卢橘，时于粽里得杨梅。
闵楚遗风万古情，沅湘旧俗到金明。翠舆黄繖何时幸，画鹢飞凫尽日横。
辟兵已佩灵符小，续命仍萦彩缕长。不为祈禳得天助，要令风俗乐时康。
玉盆沉李滟清泉，金鸭嘘空袅细烟。自有梧楸障畏日，仍欣麦黍报丰年。
良辰乐事古难同，绣茧朱丝奉两宫。仁孝自应禳百沴，艾人桃印本无功。
五彩萦筒秫稻香，千门结艾鬓髯张。旋开宝典寻风物，要及灵辰共祓禳。
欲晓铜瓶下井栏，铿锽金殿发清寒。似闻人世南风热，日上墙东问几竿。
今朝寿酒泛黄花，鬰鬰葱葱气满家。愿得唐儿舞一曲，莫嫌国小向长沙。
嵇绍似康为有子，郗超叛鉴是无孙。如今更恨贾梁道，不杀公闾杀子元。
莫寻群玉山头路，莫看刘郎观里花。但解闭门留我住，主人休问是谁家。
退之身外无穷事，子美樽前欲尽花。更有多情君未识，不随柳絮落人家。
推倒垣墙也不难，一轩复作两轩看。若教从此成千里，巧历如今也被谩。
首断故应无断者，冰销那复有冰知。主人若苦令侬认，认主人人竟是谁。
有主还须更有宾，不如无境自无尘。只从半夜安心后，失却当前觉痛人。
道士令严难继和，僧伽帽小却空回。隔篱不唤邻翁饮，抱瓮须防吏部来。
坐来真个好相宜，深注唇儿浅画眉。须信杨家佳丽种，洛川自有浴妃池。
春机满织回文锦，粉泪挥残露井桐。人远寄情书字小，柳丝低日晚庭空。
红笺短写空深恨，锦句新翻欲断肠。风叶落残惊梦蝶，戍边回雁寄情郎。
羞云敛惨伤春暮，细缕诗成织意深。头畔枕屏山掩恨，日昏尘暗玉窗琴。
若言琴上有琴声，放在匣中何不鸣。若言声在指头上，何不于君指上听。
人皆养子望聪明，我被聪明误一生。惟愿孩儿愚且鲁，无灾无难到公卿。
白足高僧解达观，安排春事满幽栏。不须天女来相试，总把空花眼里看。
渐觉东风料峭寒，青蒿黄韭试春盘。遥想庆州千嶂里，暮云衰草雪漫漫。
东坡虽是湖州派，竹石风流各一时。前世画师今姓李，不妨还作辋川诗。
老来日月似车轮，此去知逢几个春。昨夜冰花犹作柱，晓来梅子已生人。
病为兀兀安身物，酒作逢逢入脑声。堪笑钱塘十万户，官家付与老书生。
云幢烟节十洲人，犀甲檀枪百万军。翳荟丛生何足道，此君真是此君君。
新居未换一根椽，只有杨梅不直钱。莫共金家鬬甘苦，参寥不是老婆禅。
不辞清晓扣松扉，却值支公久不归。山鸟不鸣天欲雪，卷帘惟见白云飞。
鹤作精神松作筋，阶庭兰玉一时春。愿君且住三千岁，长与东坡作主人。
直视无前气吐虹，五湖三岛在胸中。相逢莫怪不相揖，只见山僧不见公。
半园荒草没佳蔬，煮得占禾半是𫉄。万事思量都是错，不如还叩仲尼居。
恶业相缠五十年，常行八棒十三禅。却著衲衣归玉局，自疑身是五通仙。
楸树高花欲插天，暖风迟日共茫然。落英满地君方见，惆怅春光又一年。
短翎长喙喜喧卑，曳练双翔亦自奇。頼有黄鹂鬬嬛好，独依藓石立多时。
绿阴青子已愁人，忍见中庭燕麦新。怊怅刘郎今白首，时来看卷觅余春。
漏声透入碧窗纱，人静秋千影半斜。沉麝不烧金鸭冷，淡云笼月照梨花。
何妨红粉唱迎仙，来伴山僧到处禅。陆地生花安足怪，而今更有火中莲。
已将镜镊投诸地，喜见苍颜白发新。历数三朝轩冕客，色声谁是独完人。
凛凛人言君似雪，我言凛凛雪如君。时人尽怪苏司业，不解将钱与广文。
峨峨叠石立何孤，頼有萧萧翠竹俱。日暮无人鸥鸟散，空留野水伴寒芦。
漠漠秋高露气清，新蒲倚石近溪生。夜来雨后西风急，静向窗前似有声。
春宵一刻值千金，花有清香月有阴。歌管楼台声细细，秋千院落夜沉沉。
有道难行不如醉，有口难言不如睡。先生醉卧此石间，万古无人知此意。
午夜胧胧淡月黄，梦回犹有暗尘香。纵横满地霜槐影，寂寞莲灯半在亡。
闻说神仙郭恕先，醉中狂笔势澜翻。百年寥落何人在，只有华亭李景元。
卧病经旬减带围，清樽忘却故人期。莫嫌雪里闲毡帐，作事犹来未合时。
街东街西翠幄成，池南池北绿钱生。幽人独来带残酒，偶听黄鹂第一声。
一杯连坐两髯棋，数片深红入座飞。十分潋滟君休赤，且看桃花好面皮。
万户春浓酒似油，想须百瓮到床头。主人日饮三千客，应笑穷官送督邮。
冷官门户日萧条，亲旧音书半寂寥。惟有太原张县令，年年专遣送蒲桃。
沧海横流血作津，犬羊角出竞称真。中原岂是无豪杰，天遣群雄杀晋人。
文非经国武非英，终日虚谈取盛名。至竟开门延羯寇，始知清论误苍生。
羊犬争雄宇内残，文风犹自到长安。当时枉被诗书误，惟有鲜卑贺狄干。
江上樯竿一百尺，山中楼台十二重。山僧楼上望江上，遥指樯竿笑杀侬。
林外一声青竹笋，坐间半醉白头翁。春山最好不归去，惭愧春禽解劝侬。
家山忘了脚腾腾，试作巴谈却解譍。不为游人问乡里，岂知身是锦城僧。
方丈门开怪不迎，给孤邀供未还城。兴来且作寻安道，醉后何须觅老兵。
欲伴骚人赋百篇，归心要及菊花前。明朝知覆谁家瓿，犹有桓谭道必传。
秋来欲见紫髯翁，待得梅花细萼红。记取上元灯火夜，道人犹在水晶宫。
长垂玉筯残粧脸，肯为金钗露指尖。万斛闲愁何日尽，一分真态更难添。
楚乡春冷早梅天，柳色波光已鬬妍。淮上雁行皆北向，可无消息到侬边。
中州腊尽春犹浅，只有梅花最可怜。坐遣牡丹成俗物，丰肌弱骨不成妍。
清晓披衣寻杖藜，隔墙已见最繁枝。老人无计酬清丽，夜就寒光读楚辞。
病腹难堪七椀茶，晓窗睡起日西斜。贫无隙地栽桃李，日日门前看卖花。
雪堂居士醉方熟，玉涧山人冷不眠。送与安州泼醅酒，从今三日是三年。
邾城山下梅花树，腊月江风好在无。争似姑山寻绰约，四时常见雪肌肤。
一枝价重万琼琚，直恐姑山雪不如。尽爱丹铅竞时好，不如风雪养天姝。
虽老于梅心未衰，今朝谁赠楚江枝。旋倾尊酒临清影，正是吴姬一笑时。
不用相催已白头，一生判却见花羞。扬州何逊吟情苦，不枉清香与破愁。
玉琢青枝蕊缀金，仙肌不怕苦寒侵。淮阳城里娟娟月，樊口江边耿耿参。
笔工近岁说吴俞，李葛虚名总不如。虽是玉堂挥翰手，自怜白首尚抄书。
宗晟一轴水帘图，寄与南舒李大夫。未向林泉归得去，炎天酷日且令无。
先皇御马三千匹，仗下曾骑玉骆骢。金鼎丹成龙亦化，圉人空栈泣西风。
寒时便具热时风，饥汉那知食药功。莫怪禅师向西笑，缘师身在长安东。
金粟钗头次第多，起看缺月带斜河。悬知瑞草桥边夜，笑指灯花说老坡。
前梦后梦真是一，彼幻此幻非有二。正好长松水石间，更忆前生后生事。
天下风流笋餠餤，人间济楚蕈馒头。事须莫与缪汉吃，送与麻田吴远游。
松风溜溜作春寒，伴我饥肠响夜阑。牛粪火中烧芋子，山人更吃懒残残。
青松盈尺间香梅，尽是先生去后栽。应笑来时无一物，手携拄杖却空回。
少陵翰墨无形画，韩干丹青不语诗。此画此诗真已矣，人间驽骥漫争驰。
野菜此出珍又珍，送与西邻病酒人。便须起来和热吃，不消洗面裹头巾。
王郎西去路漫漫，野店无人霜月寒。泪尽粉笺书不得，凭君送与卯君看。
东坡五载黄州住，何事无言及李宜。却似西川杜工部，海棠虽好不吟诗。
临池妙墨出元常，弄玉娇姿笑柳娘。吟雪屡曾惊太傅，断弦何必试中郎。
任从酒满翻香缕，不愿书来系彩笺。半接西湖横绿草，双垂南浦拂红莲。
玉笋纤纤揭绣帘，一心偷看绿萝尖。使君三尺毬头帽，须信从来只有簷。
南北山光照绿萝，濯缨洗耳不须多。天空月满宜登眺，看取青铜两处磨。
落帆重到古铜官，长是江风阻往还。要以谪仙回舞袖，千年醉拂五松山。
帘卷窗穿户不扃，隙尘风叶任纵横。幽人睡足谁呼觉，敧枕床前有月明。
千尺长松挂薜萝，梯云岭上一声歌。湖山深秀有何处，水月池中桂影多。
石室先生清兴动，落笔纵横飞小凤。借君妙意写筼筜，留与诗人发吟讽。
观鱼惠子台芜没，梦蝶庄生冢木秋。惟有清淮供四望，年年依旧背城流。
远公沽酒饮陶潜，佛印烧猪待子瞻。采得百花成蜜后，不知辛苦为谁甜。
小槛徘徊日自斜，只愁春尽委泥沙。丹青欲写倾城色，世上今无杨子华。
翻阳湖上都昌县，灯火楼台一万家。水隔南山人不渡，东风吹老碧桃花。
春风寂寂夜寥寥，一望苍苔雪影遥。何处幽香飞几片，只宜月色带花飘。
龙枝已逐风雷变，减却虚窗半日凉。天爱禅心圆且洁，故添明月伴清光。
终须跨个玉麒麟，方丈蓬莱走一巡。敢献些儿长寿物，蟠桃核里有双仁。
纤手搓来玉色匀，碧油煎出嫩黄深。夜来春睡知轻重，压匾佳人缠臂金。
泻汤旧得茶三昧，觅句近窥诗一斑。清夜漫漫困搜搅，斋肠那得许坚顽。
团扇经秋似败荷，丹青仿佛旧松萝。一时用舍非吾事，举世炎时奈尔何。
寺官官小未朝参，红日半窗春睡酣。为报邻鸡莫惊觉，更容残梦到江南。
钓艇归时菖叶雨，缲车鸣处楝花风。长江昔日经游地，尽在如今梦寐中。
道合何妨过虎溪，高山流水是相知。与君一别无多日，梦到琅然夜榻时。
柳条风暖会吟诗，林下池边屐齿移。别后过从更疏懒，暮蝉嘹乱不胜悲。
自昔遥闻太守高，明爻象彖日忘劳。洞中陈迹今如扫，斯道何曾损一毛。
老境于吾渐不佳，一生拗性旧秋崖。笑人煮箦何时熟，生啗青青竹一排。
墨月黳云脱太清，海风吹上笔头轻。琐窗冷透芙蓉碧，定有新明到九成。
枯槁形骸惟见耳，凋残鬓发只留须。平生大节堪为底，今日灰心始见渠。
春池水暖鱼自乐，翠岭竹静鸟知还。莫言叠石小风景，卷帘看尽铜官山。
能吟解饮张夫子，醉卧黄池谷口风。天地至宽容不得，劳君收拾画图中。
人看浴出如枯木，我自无心类死灰。在处秋风吹鬓发，不堪更上雨花台。
未知何处是吾庐，南北悠悠意所如。不爱渭川千亩竹，与君江上卜新居。
好客精神来万里，此君风格耸双枝。丹青绝笔真难得，不似佳人粉锦时。
采石山头秋月明，姑孰堂下秋水清。可恨世人皆捉月，如何偏解溺先生。
繁华盖尽一时间，烟雨蒙蒙气象闲。今日登临何所似，慈恩塔上望南山。
百尺危樯一尺乌，一夫击鼓百夫呼。何似北人将远适，呼童秣马与膏车。
江上秋风九日寒，故人樽酒暂相欢。如何塞北无穷雪，却坐樊山竹万竿。
下得寒滩水漫流，山平水远更清幽。几何舟楫随风去，唯有渔人得自由。
江风淅淅似相催，绿竹丹枫去又来。任使云帆能破浪，不知归客已心灰。
木海亭前花似锦，岭头梅蘂怯风沙。正如隠者归幽谷，鹤版征书未到家。
已分长招湘水魂，安知却返杜陵村。陆居无屋舟无水，坐看南山飞白云。
多谢村人亮素贫，墙垣虽设不关门。一杯藜粥茅亭上，卧看南山飞白云。
水墨屏风远近开，人烟隠映水环回。何人学得愚公术，故意移将灞浐来。
麻叶梢梢麦弄风，一家花发一村红。长安儿女逢寒食，洒泪看花正忆翁。
宦名生事日悠悠，问道参禅已白头。自笑攀缘犹未断，每逢佳处即迟留。
屈曲清溪十里长，浄涵天影与秋光。此行却在樊川尾，稻熟鱼肥柿子黄。
陂头下马问渔者，欲买鲜鳞充晚庖。昨夜北风水面合，不禁杨柳已成苞。
麟游小雪近家山，归思连云不可攀。珍重岁寒惟白桧，忽飘幽韵到人间。
南薰门外禾千亩，观稼亭前柳四垂。茭芡满盘新熟酒，年年装点早秋时。
奉常别后青衫窄，刺部归来白发多。眼看汤孙宜黍稌，愧无才力继猗那。
城中车马已喧喧，竹下高人尚晏眠。倚道公门少还往，可能时到野塘前。
乃翁能继辋川吟，零落传家得至今。贫贱莫量陈孺子，与人千古作知音。
忍从多难生华发，枉被高谈敝黑貂。策马又从关塞去，空将回首恋中条。
晓色千峰杳未分，声声哀怨出云根。举头忽见思乡岭，何不他时别处闻。
秦川渺渺楚天长，血色山花哭断肠。谢汝慇懃苦相劝，如今倦客已还乡。
门前无爵罢张罗，玄酒生刍亦不多。恸哭一声唯有弟，故时宾客合如何。
乡闾匍匐苟相哀，得路青云更肯来。若使风光解流转，莫将桃李等闲栽。
去来夫子本无情，奇字新经志不成。今日江湖从学者，人人讳道是门生。
江水悠悠去不还，长悲事业典刑间。浮云却是坚牢物，千古依栖在蒋山。
种瓜再摘觉瓜稀，不为衰年骨肉离。何事一哀还不哭，老人相别不多时。
艰生数寸得能孤，满望亭亭百尺余。霜雪未零摧折去，不材何用腹心枯。
对镜传神了不殊，岘山黄落数峰孤。既能咫尺成千里，何必吾家十幅图。
生长深宫不识山，骚人一见便开颜。分明记得经行处，青草湖边第几湾。
渭曲山阴到者稀，浮休一见便开眉。客来不必多嗟赏，自古词人是画师。
灵州城下千株柳，总被官军斫作薪。他日玉关归去路，将何攀折赠行人。
青铜峡里韦州路，十去从军九不回。白骨似沙沙似雪，将军休上望乡台。
忽忽南迁不记年，二妃祠外橘洲前。眼昏笔战谁能画，无奈霜纨似月圆。
深墨画竹竹明白，淡墨画竹竹带烟。高堂忽尔开数幅，半隠半见如自然。
西征已度故关山，秋雨零零路屈盘。受尽艰辛心不足，解程又展画图看。
一见黄花只自羞，萧然短发不禁秋。谁人为整乌纱帽，独倚西风满眼愁。
冰肌雪艳映残春，燠日薰风入四邻。任是主人能爱惜，也拚一半与游人。
风中的皪月中看，解作人间五月寒。一似汉宫梳洗了，玉珑璁压翠云冠。
我家本住长安陌，泾渭交流出坐隅。须信宦游皆有地，十年四过洞庭湖。
白鹭双飞过女墙，两行高柳正斜阳。荷花满眼都无主，暗里风飘入袖香。
残月光中强揽衣，欲随乌鹊向南飞。无端客梦难收拾，落在西城晚不归。
才疏性懒一微官，终日沉埋尘土间。安得便为归去计，共君吟咏伴君闲。
马头已匝三千里，故国轻抛二十年。一片青山双鬓白，长盘岭下见乡人。
关头日落薄衣襟，又对丛芦拥鼻吟。尘土十年缠马足，只凭双鬓照归心。
凤楼南畔彩为山，百戏年年奉帝筵。不独侍臣偏赐酒，当时一国梦钧天。
十二门开如沸羹，灯光月色逐人行。春城无处无歌舞，一曲未终天又明。
珠帘当面见玲珑，白鹤仙人上下通。夜半蕊珠重命宴，鸣鞘声落九霄中。
何事今宵动所思，此欢常与少年期。莫疑杜甫吟兼哭，为忆开元最盛时。
江北江南一道兵，匆匆据石各论情。功成与尔游沧海，此语当初是至诚。
石上红花低照水，山头翠筿细含烟。天生一本徐熙画，祇欠鹧鸪相对眠。
古人深恨不同时，虽得同时不识之。独把遗编想风质，皇天何负十年期。
忆昔开元全盛日，汉苑隋宫已黍离。覆辙由来皆在说，今人还起古人悲。
炎荒往返正三年，重过长芦古寺前。万里风波行欲尽，停挠南望一潸然。
千载浪名金马客，一宵沉醉石城楼。郢人休唱阳春曲，白尽湖南刺史头。
绿梢红萼虽能画，素艳清香不易吟。乱土无人逢驿使，江城有笛任君吹。
去年岐路遇春残，满院笙歌赏牡丹。今岁杜陵千万朵，却垂衰泪洒阑干。
青女朝来冷透肌，残春小雨更霏微。流鶑怪底事来往，为掷金梭织玉衣。
庭前一架已离披，莫折长枝折短枝。要待明年春尽后，临风三嗅寄相思。
广寒宫阙月楼台，露里移根月里栽。品格虽同香气俗，如何却共牡丹开。
千玑万琲照庭除，细雨斜风拂座隅。莫道长安贫似磬，缘阶绕砌尽真珠。
柳江六月水如汤，江边荔枝红且黄。摘时须是带枝叶，满盘璀璨堆琳瑯。
古言疾疠由卑湿，木实能医见药书。有力与人销患难，无心望尔报琼琚。
云阳初献满筠笼，黄蜡新衣色半红。今日岭边空对酒，偷将泪眼望秦中。
六代乔楠二百龄，分柯中有异枝生。孤根自合藏幽处，瑞子何期应太平。
马息山前见海棠，群仙会处锦屏张。天寒日晚行人绝，自落自开还自香。
世间多少不平事，却被同州看华山。我到左冯今几月，何尝见得华山颜。
三春不识桃李面，四月无鶑但老鸦。谁料浮休痴处士，下车先看牡丹花。
一夜蛙声不暂停，近如相和远如争。信知不为官私事，应恨疏萤彻夜明。
万里秋风吹鬓发，百年人事倚栏干。知他落日能多少，偏照淮南几处山。
楼上康庐紫翠环，槛前湓浦转清湾。帆开三楚苍茫外，路入双林窅霭间。
山南之茗先春采，山北之人及夏尝。为念老亲方见急，极知旧友不相忘。
老来辛苦须自烹，且勿娉婷腕如玉。香如桃蕊色如曲，蟹眼松声浮艾绿。
不见当年两翰林，江天为我结层阴。九华门外柳三丈，萧相楼前松十寻。
北海未常樽有酒，冯驩何止食无鱼。黔州椀脱无蒸餠，自合官称削校书。
清湘北郭崇岗路，松竹年来定几围。我亦临淮筑新宅，与君万里对柴扉。
东轩长老未相逢，已见黄州一信通。何必扬眉资目击，须知千里事同风。
儒生骨朽名犹在，高冢相望已乱真。只认夜深萤聚处，便应泉下读书人。
每与本坡心印传，雪堂终日悟琅然。七弦高挂挥无用，明月当天一点圆。
北固楼前一笛风，断云飞出建昌宫。江南二月多芳草，春在蒙蒙细雨中。
月窟精神不受羁，白云野老太支离。当时若也无人识，骏骨灵心各自知。
多年不见玉川翁，今日相逢小榭东。依旧清凉无长物，只余松桧养秋风。
水中仙子并红腮，一点芳心两处开。想是鸳鸯头白死，双魂化作好花来。
凝华浮藻五云间，下压凌虚万象闲。湖水际天天欲尽，落霞照出洞庭山。
朝随初日上烟沙，极望淮南不见涯。今日江东寒食节，春闲桃李自开花。
扁舟乘兴到山光，古寺临流胜气藏。惭愧南风知我意，吹将草木作天香。
翠叶彤竿已占先，湘云千叠势争翻。野夫不识天人面，知是虞皇第几元。
谁泼烟云六尺绡，寒山秋树晚萧萧。十年来往吴淞口，错认溪南旧板桥。
平生肝胆卫长城，至死图回色不惊。世俗不知忠义大，百年空有好书名。
蚕眉鸦鬓缕金衣，折得梅花第几枝。嗅尽余香不回面，思量何事立多时。
文章落落昌黎老，风物萧萧李谪仙。二子本来为独擅，使君才力已双全。
十里荷开菡萏初，我公初至有西湖。却将公事湖中了，见说官闲事也无。
上得山来过石门，谒灵特地乞真言。再三许我前程事，敢不留诗荷圣恩。
蔌蔌圆英淡粉粧，肯随桃杏媚韶光。金刀不到春风外，草密林深只自香。
江中今日成龙鉴，苑外多年废鹭坡。合照乾坤共作镜，放生河海尽为池。
吴王宫殿作飞尘，野鸟幽花各自春。料得寒溪暄笑日，也曾惊动武昌人。
山上盘旋九曲亭，春江满目与天平。青苹白鹭渔家屋，几幅轻绡画得成。
寻溪小径多盘诘，车马初来路欲迷。千古英雄汉天子，桑麻今已遍标题。
连云绝壁山无路，溅石潺湲水有花。试问昔时畬粟麦，何如今日种桑麻。
拂将团扇点江春，难与班姬咏并珍。非为墨池云雾好，自来不以笔干人。
劲节孤根得地深，清虚谁识子猷心。当时不是琅玕种，月下何由听凤琴。
茅檐月有千金税，稻饭年无一粒租。生事萧条人问我，水芭蕉与石菖蒲。
曾向庐山睡里闻，香风占断世间春。窃花莫扑枝头蝶，惊觉南窗半梦人。
雪天苍翠暑天风，珍重僧轩十八公。不是时人少吟咏，世闲花草易为工。
偶先诸邑过栖霞，恰费卢仝七碗茶。此会果然□邂逅，转相寻觅到仙家。
玉色荷花自是仙，道人更慕远公贤。此生欲结东林社，求取新诗十八篇。
碧玉窗棂三四闲，一溪流水伴君闲。雪中惜取青青节，不用开林自见山。
山风猎猎酿寒威，林下山僧见亦稀。怪得题诗无俗语，十年肝鬲湛清辉。
稚子山妻伴老翁，重阳寻遍菊花丛。明年把酒知何处，却忆高亭是梦中。
鸟回山色隠如城，碧落人归依旧青。好向中间安一榻，何须更画绕床屏。
潇潇丰姿迥不同，少年来住此禅丛。谁知今日佑和尚，便是当年钟令公。
云叶纷纷雨脚匀，乱花柔草长精神。雷车却碾前山过，不洒原头陌上尘。
曾跨江西使者鞍，直言才上便休官。三茅得梦全清瘦，头发鬅鬙布袄宽。
山有灵砂泉色红，涤除身垢信成功。不除心上无明业，只与山间众木同。
谩说人间假像真，老君形相亦虚言。巌前瑞气归宸翰，佛子年年□国恩。
凿成巌穴鬼工难，中有神仙自往还。不见桃花开落处，祇随流水到人间。
道在吾身宇宙宽，朝逾云岫暮云关。丹灵不服春风转，欲度世人那得闲。
风鼓空林雪蔽山，身如铁石不知寒。尘埃岂是相随物，付与溪流出世闲。
父子联荣世所希，予家何幸窃恩辉。自惭不及吾儿甚，得向亲前谢绿衣。
东风飘拂雨纤纤，吹向空中草木沾。记得传喧三殿日，恍疑天半撒珠帘。
万虑中来搅不眠，醉时一觉自陶然。冥冥固已忘天地，岂向杯中觅圣贤。
得酒休论饮得仙，醉中遗物为神全。世闲反复无穷事，吏部难忘抱瓮眠。
昔有遗贤世所怜，沧浪亭下醉时眠。松江变酒终难待，却对残灯理短编。
潇洒松陵江上亭，醉来一梦傲云屏。生前笑语君须惜，世事纷纷不用醒。
盘石幽亭乐未央，是非穷达两相忘。尘寰下望知何许，烂醉高眠自有乡。
尘埃收得一身闲，饮尽春瓶曝背眠。醉耳犹嫌山鸟聒，梦魂终日上高天。
一枕双湖意浩然，狂歌酒尽即高眠。吾生久与时相弃，好逐君归作二仙。
入寺层层百级梯，野堂更与白云齐。平观碧落星辰近，俯见红尘世界低。
蓼淡芦敧曲水通，几双容与对西风。扁舟阻向江乡去，却喜相逢一枕中。
曲屏谁画小潇湘，雁落秋风蓼半黄。云澹雨疏孤屿远，会令清梦到高唐。
千古南谯炳地灵，穿云雁塔自层层。残烟落日荒墟上，父老相传落雁亭。
此花已去不须嗟，亡国亡家总为他。父老不知前日事，逢人口口道琼花。
洞门流水日潺潺，桃坞依然枕水边。春色年年花自好，游人谁复遇婵娟。
清甘一派古祠边，昨日亲烹小凤团。却恨竟陵无品目，烦君粗鉴为尝看。
王师一举疾于雷，顷刻俄闻破敌回。且喜将门还出将，槛车生致鬼章来。
围合洮州敌未知，烟云初散见旌旗。忽惊汉将从天下，始恨羌酋送死迟。
诸公当日聚岩廊，半谪南荒半已亡。唯有紫枢黄阁老，再开图画看潇湘。
风开笑颊轻桃艳，雨带啼痕白玉容。蝶舞只疑残雪压，月明惟觉异香浓。
先生堂前雪月苦，弟子读书喧两庑。撞门入室书纵横，蜡纸灯笼似云母。
礼仪三百复三千，酬酢天机理必然。寒即加衣饥即食，孰为末节孰为先。
水晶宫殿玉花零，点缀空槐卧素屏。特敕下帘延墨客，不因风雪废谈经。
强记师承道古先，无穷新意出陈编。一言有补天颜动，全胜三军贺凯还。
老读文书兴易阑，须知养病不如闲。行林瓦枕虚堂上，卧看江南雨后山。
断霞孤鹜欲寒天，无复青山碍目前。世路崎岖饱经历，始知平地是神仙。
梦寐西山结草庐，逝将临水咏游鱼。何人见卵求时夜，更著闲言问紫姑。
翠竹庵前久不疑，雨花岩畔更忘机。何人得似江居士，在定时多出定稀。
玉堂紫阁冠英游，身作三公未白头。须向凤凰池上浴，岂容萧散咏林丘。
扫石扪萝向上行，门前坐见白云生。应思梦得多佳趣，独宿楼中待月明。
地近峰低俗惯游，不知绝景冠吴州。从今合与名山等，左辖题诗翠岭头。
群山处处尽凌空，未若奇峰隠寺中。一见便知名不弃，为传佳句满江东。
万丈澄潭挟两崖，削成奇壁自天开。龙泉一淬名因得，不待秦皇发冢来。
层峦稍稍暮云归，乔木森森众鸟依。再踏石花寻去路，画船十只带斜晖。
丘如蹲虎占吴西，应得佳名故国时。未必金精能变化，空传怪说使人疑。
海涌当年有旧山，吴王侈葬倚层峦。谁知国破丘陵在，兄弟幽居属二难。
西溪风月宜真赏，东岭烟霞称苦吟。他日黄扉勤论道，秋风一梦到山林。
云霞咫尺压吴郊，乘兴斯须棹小舠。欲往结庐嗟未得，羡他何氏有三高。
彩衣几度醉江滨，今日重来泪满巾。惟有旧诗存屋壁，岂知投老负垂纶。
前哲临流猛拂衣，身违忧患是先几。非才自合居闲旷，不泛五湖何处归。
云动鉴中双桨飞，天围林外片帆归。栏杆倚遍日云暮，坐看丹霞生翠微。
人争轩冕安在哉，我爱烟霞归去来。鲁望有灵还见笑，更回城郭恋尘埃。
两山映日磨苍玉，万顷涵虚皱碧罗。不会乐天犹近俗，谩将弦管杂烟波。
长虹稳卧碧江心，梦寐频游觉莫寻。欢友相逢清绝处，酣歌一夕抵千金。
漠漠秋烟羃故园，沉沉暮色暝渔船。月华未出诗翁远，乐事人间少十全。
银潢倒泻入沧溟，身近鱼龙夜不惊。鸣𫇛空飞孤雁过，渔灯照浦一星明。
僧舍萧疏竹苇间，开轩处处面云山。诗家不及禅家乐，坐卧湖光百虑闲。
江里鲈肥味不膻，江头酒美滑如泉。长桥为席云为幕，祗欠洪崖笑拍肩。
人间出鹤只云间，相合仙经得亦难。尘外应多随羽客，未教流俗等闲看。
舟去舟来阅古今，梦中忧乐累人深。凭将一匊松江水，未洗尘缨且洗心。
白日归来皆有意，平生事了最为难。可怜万顷烟波色，只属天随醉眼看。
千古鸱夷节独高，脱遗富贵一鸿毛。馆娃宫女曾亡国，岂独相携泛海涛。
妖华倾国岂无情，忍复颦眉见越兵。若使将军犹好色，安能三徙更成名。
贤哲多为贵势拘，人人空道爱江湖。谁将五鼎盈前食，肯换秋风一箸鲈。
烟暝重湖日欲明，轻篷遥递浦前声。良鱼好入深渊去，不为鸣榔取次惊。
川上飞桥处处横，几回经此阅平生。碧芦萧瑟风前韵，一似家林霰雪声。
吹散青云见好峰，家林祗在此山东。寄声猿鹤休悲怨，蕙帐今宵遂不空。
独当家责性难堪，五女同孤已嫁三。更待人间了尘事，别寻云外结茅庵。
霜筠来自蜀山遥，天骨轻清素节高。我若得之如佩玉，君应辍此似秋毫。
劲节难同众草看，深根更入白云蟠。园庐种此多余地，为向西南𣃁数竿。
幽居处处映烟萝，归隠桥边月色多。蟾桂有情怜病叟，清光终夕照酣歌。
挂却簪缨裹幅巾，清流绕舍断红尘。小桥何用通来往，犹为凝冬病涉人。
逢人尚欲开松径，送客应休过笔溪。林下有谁频肯顾，春深好听子规啼。
泰伯祠边旧圃开，半栽蔬果半池台。闲门不放红尘入，门里清流自在来。
尘冠寂寞更休弹，车辙荒芜昼掩关。一片清晖长在眼，多情惟有四飞山。
非山非市且优游，尚有尘缘未自由。岩下结庐应更好，石门西去近松楸。
瓶盂潇洒似禅家，任有籯金岂足夸。自入醉乡头不白，新诗何用祝苍华。
桃李芳时不肯来，俄随风雨落莓苔。斋前施柏花如锦，犹待诗仙醉眼开。
潮满沟塍稻满田，暑天不雨自丰年。海商有货官无扰，游子争来就一廛。
卷碇初来海客船，脱身鲸浪见吴天。千帆总约秋风至，应助关征额外钱。
千艘万货集江边，争较锥刀逐利迁。生理幸逃鱼腹馁，梦魂犹怕蜃楼烟。
陆家山色隠平芜，文彩如虹照碧虚。痛尔临刑思鹤唳，输他谢病食江鲈。
一川吐纳五湖深，海里三山何处寻。料得鸱夷从此去，古来烟水祗如今。
胜地宽闲旧卜邻，耆年得意辟高门。中吴昼锦如公少，好作坊名贲故园。
溪色如蓝照舳舻，越王金璧献姑苏。馆娃宫里长高枕，不觉舟师到国都。
万舸连云载水犀，旌旗倒影蔽长隄。谁知数岁干戈后，不是吴溪是越溪。
忠魂自逐沧波去，往恨空随茂苑春。若使吴王思后患，属镂只合赐谗人。
巫庙真人古列仙，高心独爱玉炉烟。饥乌巧会行人意，来去纷纷噪客船。
董公平昔甚纵横，晚岁藏金欲避兵。当日英雄智相似，燕南赵北亦为京。
轮扁不能令子巧，老聃虽智若为传。遗经尚在台如故，弟子今无似喜贤。
娶妇山中不肯留，会朝山下万诸侯。古人辛苦今谁信，只见清淮入海流。
长说先师似老彭，共疑好学古书生。不知亦解餐云母，白日登天万事轻。
猖狂战国古神仙，曳尾泥涂老更安。厌世乘云人不见，空坟聊复葬衣冠。
庄子谈空惠子听，郢人斤斧俟忘形。莫嗟质丧无知者，对石何妨自说经。
布叛增亡国已空，摧残羽翮自令穷。艰难独与虞姬共，谁使西来敌沛公。
唐史不闻刘嗣之，空传短李旧歌诗。高亭毁尽唯存记，犹有区区父老知。
洞府元依水面开，秋潮每到洞门回。幽人燕坐门前石，长看长淮船去来。
吏治区区岂不任，吴中已自富才能。还应占位书名姓，学取蓝田崔县丞。
试尽风波万里身，到官山水却宜人。君知晏子恩仍厚，还与从来旧卜邻。
欲看西湖两岸山，卧乘湖上木兰船。湖山已自随船改，更值阴晴欲雨天。
眼看西湖不暂来，簿书无算拨还开。三年屈指浑将尽，记取从今得几回。
湖山欲买恨无钱，且尽芳樽对玉盘。菱角鸡头应已厌，蟹螯马颊更勤餐。
终日清漪弄短桡，久忘车乘走翘翘。秋风且食鲈鱼美，洛下诸生未可招。
滞留朝市常嫌闹，放弃江湖也未闲。孤舫粗穷千顷浪，肩舆未尽百重山。
缥缈危谯面面山，朝来云作雨潺潺。忽然风卷归何处，百里阴晴反掌间。
嵩少犹藏薄雾中，前山迤逦夕阳红。高楼一闭三十日，遥忆岩头种药翁。
伊阙遥临凤阙前，龙门女几气苍然。唐朝御路依稀在，犹想东巡尘暗天。
天坛王屋北侵河，高比嵩丘一倍多。小有清灵今尚在，俗缘深重奈成魔。
前朝宫阙倚芒山，殿阁层层半岭间。犹恐北来冈阜浅，太行东抱故孱颜。
飞仙不返周王子，重阜相连少室孙。夜静笙声兼鹤下，回看惟有故山存。
青山欲上疑无路，涧道相萦九十盘。东望嵩高分草木，回瞻原隰涌波澜。
一径乔林下黄叶，三山翠壁绕禅居。共君将住还归去，欲问安心知已疏。
山色潮声四面来，城中金碧烂成堆。不愁门外严扃锁，终日凭栏未拟回。
湖色苍苍日向斜，烟波万状不容夸。画船人去浮红叶，石径僧归蹑白蛇。
楼观争高不计层，噰噰过雁自相譍。钱王旧业依稀在，岁久无人话废兴。
荷叶初干稻穗香，惊雷急雨送微凉。晚晴稍放秋山色，洗却浓妆作淡妆。
白酒倾浆脍斫红，昼游未厌月明中。楼高只办听歌鼓，不见游人转似蓬。
山行喜遇酒旗斜，无限桃花续杏花。与世浮沉真避世，将家漂荡似无家。
塍间白水细无声，日暖泥融草不生。似恐田家忘帝力，多差使者出催耕。
旋舂红稻始经镰，新煮黄鸡取次甜。无慕无营人自乐，莫将西子愧无盐。
升平事业苦匆匆，未信浮名到底空。保用橐驼朝塞外，试听碌轴语场中。
贫贱终身未要羞，山林难处便堪愁。近来南海波尤恶，未许乘桴自在游。
蒙愠未能忧悄悄，得闲时复醉昏昏。知君亦学无言语，岂悟维摩不二门。
世上升沉都梦里，春来强健斗樽前。公田种秫全抛却，坐客无毡谁与钱。
春深风雨半相和，节物令人意绪多。中酒何须问贤圣，和诗今尚许羊何。
令尹西行去又回，西湖重把旧樽罍。吏民再见鸡栖乘，犹道吾公挽不来。
圯下相逢南北人，三邀不倦识天真。十年却见谷城下，寂寞同收一梦身。
出没悬流虽有道，凭陵险地本无心。未能与物都无碍，咫尺清泉亦自深。
南国家家漾彩𦫊，芙蕖远近日微明。梁山泊里逢花发，忽忆吴兴十里行。
终日舟行花尚多，清香无奈着人何。更须月出波光净，卧听渔家荡桨歌。
行到平湖意自宽，繁花仍得就船看。回头却向吴侬说，从此远游心未阑。
花开南北一般红，路过江淮万里通。飞盖靓粧迎客笑，鲜鱼白酒醉船中。
菰蒲出没风波际，雁鸭飞鸣雾雨中。应为高人爱吴越，故于齐鲁作南风。
新岁逼人无一日，残冬飞雪已三回。百分琥珀从君劝，十里琼瑶走马来。
南国高人真巨源，华堂邂逅接清樽。十年一见都如梦，莫怪终宵语笑喧。
倾尽香醪雪亦晴，东斋醉卧已三更。佳人不惯生疏客，不尽清歌宛转声。
夜雪满庭鸡失晨，琼田早出不惊尘。急须卷冻铺黄道，欲看灯山万万人。
浊醪时饮十分杯，万象溟蒙晓气皑。醉倒篮舆夜归去，金吾宁复识谁哉。
逍遥堂后千寻木，长送中宵风雨声。误喜对床寻旧约，不知漂泊在彭城。
秋来东阁凉如水，客去山公醉似泥。困卧北窗呼不起，风吹松竹雨凄凄。
众客喧哗发酒狂，逡巡密雪自飞扬。莫嫌作赋无枚叟，且喜延宾有孝王。
雪花如掌堕阶除，剧饮时看卧酒壶。半夜琼瑶深没膝，欲归迷路肯留无。
竹里茅庵雪覆檐，炉香蔼蔼著蒲帘。欲求初祖安心法，笑我醺然已半酣。
二君豪俊并侯家，歌舞争妍不受夸。闻道肌肤如素练，更堪鬓发似飞鸦。
春风欲尽无寻处，尽向南园芍药中。过尽此花真尽也，此生应与此花同。
春来便有南园约，过尽春风约尚赊。绿叶成阴花结子，便须携客到君家。
花柳萧条行已老，圣贤希阔未尝中。眼看芍药纷纷尽，頼有樱桃颗颗同。
尘编何用朝朝看，新酿还须处处赊。好事若能频载酒，不妨时复到杨家。
太学群游经最明，青衫憔悴竟何成。虀盐仍作当年味，名誉飞蝇过耳声。
西来白水满南池，走马池边日落时。桥底荷花无限思，清香乞与路人知。
淤田水浅客来迟，解舫都门问几时。谁道两京鸡犬接，差除屈指未曾知。
荡荡巍巍尧舜前，一丘惟见柏森然。后来秦汉何堪数，跋扈飞扬得几年。
干德年中初一新，颓垣破瓦委荆榛。兴亡举坠干戈际，闲暇方知国有人。
四十年间此院留，临河看尽往还舟。同来并是三年客，听说行藏各自羞。
一去吴兴十五年，东归父老几人存。惠山唯有钱夫子，一寸闲田晓日暾。
遨游海上冀逢人，宴坐山中长闭门。去住只今谁定是，相逢一笑各无言。
蒙蒙春雨湿邗沟，蓬底安眠昼拥裘。知有故人家在此，速将诗卷洗闲愁。
笔端大字鸦栖壁，袖里清诗句琢冰。送我扁舟六十里，不嫌罪垢污交朋。
高安此去风涛恶，犹有庐山得纵游。便欲携君解船去，念君无罪去何求。
山川过雨晓光浮，初看江南第一州。路绕匡庐更南去，悬知是处可忘忧。
新诗落纸一城传，顾我疏芜岂足编。他日杜陵诗集里，韦迢略见两三篇。
山川蟠踞偶成形，威凤低回久未行。更种梧桐真可致，高飞性似伯夷清。
仙翁旧住蜀江边，千岁归来一鹤翩。城郭已非人事改，凄凉遗迹但披仙。
池上茅檐覆水低，早来秋雨尚虹霓。败荷折苇飞鸿下，正忆渔舟泊故溪。
一夜飞霜点绿苔，晓庭黄叶扫成堆。檐间翠樾雕疏尽，却放墙东好月来。
洞府山川百里赊，洞门藤蔓锁烟霞。神仙不与人间异，弟妹还应共一家。
凿井烧丹八百年，尘缘消尽果初圆。石床藓甃人安在，绿水团团一片天。
神仙铸剑本无硎，岸石班班尚铁鉎。天上少年仍狡狯，不须还尔对方平。
岸帻携筇夜夜来，蒲团纸帐竹香台。直须觅取僧为伴，更为开庵𣃁草莱。
案牍稀疏意自开，夜阑幽梦晓方回。青苔红叶骚人事，时见诗筒去又来。
东晋仙人借旧山，定应天意许公闲。郡人欲问史君处，笑指峰峦紫翠间。
蛩知秋候时鸣壁，香碍蒲帘不出门。隠几无言心有得，南窗晴日暖侵轩。
溪山付与醉中仙，美酒何曾斗十千。就得江边贱鱼稻，闲官未用苦相怜。
忘身先要解忘名，分别须臾起不平。请看早朝霜入屦，何如卧听打衙声。
禽哢秋来不复圆，桐阴霜后亦成穿。黄花强欲招酣饮，白发偏工报老年。
邂逅清欢屡不期，病来无奈羽觞飞。醉乘篮轝江边去，长伴渔舟月下归。
醉里题诗偏韵恶，秋来劝酒益杯深。不才多病俱非敌，绿绮缘何得报金。
庵中独宿雨垂垂，永夜无人款竹扉。灰冷铜炉香欲灭，床头一点葛灯微。
触事随缘不用多，华堂玉食奈忧何。美人未厌山阿陋，薜荔为裳带女萝。
涧草岩花日日开，江南秋尽似春回。旋开还落无人顾，惟有山蜂暖尚来。
江上孤城面面山，居人也自不曾闲。蜂游蚁聚知何事，日夜长桥南北间。
城郭村墟共水云，槿篱竹屋映柴门。隠居亦有高人在，岸帻无言倚钓轩。
一官疏散自疑仙，三考应成醉日千。早病固须闲地著，多忧长被达人怜。
养生尤复要功圆，溜滴南溪石自穿。近见牢山陈道士，微言约我更三年。
张公诗社见公名，白首山城叹不平。坐客要闻新乐府，应须湓口琵琶声。
高情日与故山期，鸿鹄谁言也倦飞。且听渔人强哺啜，坐中羁客畏公归。
天为多才故欲禁，府门摧落涨江深。鼎新翠壁排精铁，涌出飞楼直百金。
楼上青山绕四垂，画桥百步引朱扉。落成当与公同上，一看长江白练微。
歌舞留宾意自多，华灯数问夜如何。白头病客无才思，惯卧茅檐长薜萝。
江雾霏霏作雪天，樽前醉倒不知寒。后堂桃李春犹晚，试觅酥花子细看。
银瓶泻酒正霜天，玉麈生风夜更寒。下客不辞投辖饮，好花犹恐隔帘看。
家声籍籍大江西，临老挥毫捧御题。得意何殊少年乐，还家不惜醉如泥。
读尽家藏万卷书，萧然华发宦游初。区区狱掾何须愧，聊把春秋试绪余。
作官未减读书勤，簿领从今日日新。汗简韦编谁付予，传家应有下帷人。
巷南诸子足才贤，邂逅相逢秀句传。强作短章同寄与，异时见我一依然。
茅庵纸帐学僧眠，炉𦶟松花取易然。唯有未能忘酒在，手倾金盏斗垂莲。
餠杂松黄二月天，盘敲松子早霜寒。山家一物都无弃，狼籍干花最后般。
松老香多气自严，余烟勃鬰透疏帘。须臾过尽惟灰在，借问谁收一番炎。
美人寒甚懒开扉，金作松花插羃䍠。几度低头疑堕落，青烟已断未消时。
枯萼鳞皴不复坚，重重正似半开莲。曾经樵舍砖炉见，未许邦君画合然。
黄蜡供炊自一家，锱铢贫富递矜夸。都城争买方薪贵，却顾松花已自奢。
春雪飘摇旋不成，依稀履迹散空庭。山藏复阁犹残白，日照南峰已半青。
楚山黄橘弹丸小，未识洞庭三寸柑。不有风流吴越客，谁令千里送江南。
荔子生红无奈远，陈家晒白到犹难。虽无驿骑红尘起，尚得佳人一笑欢。
故乡寒食荼䕷发，百和香浓村巷深。漂泊江南春欲尽，山橙仿佛慰人心。
细雨蒙蒙江雾昏，坐曹聊且免泥奔。卖盐酤酒知同病，一笑何劳赋北门。
苍然莫色映楼台，江市游人夜未回。何处酒仙无一事，肩舆鼾睡过桥来。
生日元同小赵公，里闾相接往还通。怪公日夜归心切，欲寄此生丹灶中。
闻公归橐尚空虚，近送楞严十卷书。心地本无生灭处，定逢生日亦如如。
中池有士闭重关，夜发天光走玉环。白日对人人不识，幅巾破褐任尘漫。
床头酿酒一年余，气味全非卓氏垆。送与幽人试尝看，不应知是百花须。
东轩正似虚空样，何处人家笼解盛。纵使盛来无处著，雪堂自有老师兄。
担头挑得黄州笼，行过圆通一笑开。却到山前人已寂，亦无一物可担回。
含露迎风惜不尝，故将赤日损容光。红消白瘦香犹在，想见当年十八娘。
法达曾经见老卢，半生勤苦一朝虚。心通口诵方无碍，笑把吴鸾细字书。
蒲团布衲一绳床，心地虚明睡自亡。长伴空中月天子，东方行道到西方。
熟睡将经作枕头，君家事业太悠悠。要须睡著元非睡，未可昏昏便尔休。
龟毛兔角号空虚，既被无收岂是无。自有真无遍诸有，灯光何碍也嫌渠。
四大俱非五蕴空，身心河岳尽消镕。病根何处容他住，日夜还将药石攻。
江声六月撼长堤，雪岭千重过屋西。一叶轩昂方断渡，南堂萧散梦寒溪。
旅食三年已是家，堂成非陋亦非华。何方道士知人意，授与炉中一粒砂。
北牖清风正满床，东坡野菜漫充肠。华池自有醍醐味，丈室仍闻薝卜香。
邻人渐熟容赊酒，故客亲留为种蔬。住稳不论归有日，船通何患出无车。
客去知公醉欲眠，酒醒寒月堕江烟。床头复有三升蜜，贫困相资恐是天。
得失从来似偶然，因师聊复问行年。此生竟堕阴阳数，方信修行力未全。
旅食江干秋复春，归耕未遂不胜贫。凭师细考何年月，可买山田养病身。
山下清溪溪上市，溪光山色映人烟。幽亭正在人声里，长与溪山共寂然。
溪父起收罾下鲤，山翁起卖焙中茶。长官亦与人俱起，笑拥黄䌷放早衙。
李径桃蹊次第开，秾香百和袭人来。春风欲擅秋风巧，催出幽兰继落梅。
珍重幽兰开一枝，清香耿耿听犹疑。定应欲较香高下，故取群芳竞发时。
万里飘然不系舟，酒垆一笑便相投。千金不换金丹诀，何事惟须一布裘。
遍入僧房花照眼，细寻芳径蝶随行。归时不怕江波晚，新有桥虹水上横。
小槛明窗曾不住，闲花芳草遣谁栽。但须匹马寻幽胜，携取清樽到处开。
绳床竹簟曲屏风，野水遥山雾雨蒙。长有滩头钓鱼叟，伴人闲卧寂寥中。
肘后医方老更精，须眉白尽气弥清。只应救病能无病，岂是平生学养生。
门人久作开堂老，庭桧看成合抱围。他日浴堂归洗背，回头还解放光辉。
早除郎将少年狂，祖塔结缘归故乡。习气未消余业在，逢人依旧琢诗章。
先生惠然肯见客，旋买鸡豚旋烹炙。人间饮食未须嫌，归去蓬壶却无吃。
北风吹雪密还稀，雪势渐多风力微。孤棹独依银世界，山川路绝欲安归。
晓风吹浪作银山，夜雪争妍布玉田。风力渐衰波更恶，通宵撼我正安眠。
拥缆埋蓬不见船，船窗一点莫灯然。幽人永夜歌黄竹，頼有丹砂暖寸田。
浊醪粗饭不成欢，白浪飞花雪作团。窗外时来一双鸭，沉浮笑我不禁寒。
江面澄清雪未融，扁舟荡漾水无踪。篙师不用匆匆去，遍看庐山群玉峰。
山西旧将本书生，归老岩间未厌兵。卧闻布水中宵起，错认边风万马声。
雕弓挂壁耻言勋，出入樵渔便作群。五马亲来看射虎，不愁醉尉恼将军。
肩舆已弃蹑风骓，旧物仍存杨柳枝。一曲清歌近尤好，五陵故态未全衰。
行尽清溪到碧峰，阴崖翠壁画杉松。故留石照邀行客，上彻青山最后重。
雨开石照正新磨，鸟度猿攀野客过。忽见尘容应笑我，年来底事白须多。
幽花耿耿意羞春，纫佩何人香满身。一寸芳心须自保，长松百尺有为薪。
谷深不见兰生处，追逐微风偶得之。解脱清香本无染，更因一嗅识真如。
老僧似识众生病，久在山中养药苗。白术黄精远相寄，知非象马费柔调。
读书犹记少年狂，万卷纵横晒腹囊。奔走半生头欲白，今年始得校书郎。
百家小邑万重山，惭愧斯民爱长官。粳稻如云梨枣熟，暂留聊复为加餐。
病后浊醪都少味，老来欢意苦无多。临行寂寞空相对，不作新诗奈客何。
凛如秋月照虚空，遇水留形处处同。一瞬自成千亿月，精神依旧满胸中。
扁舟怱草出山来，惭愧严公旧钓台。舟子未应知此恨，梦中飞楫定谁催。
严公钓濑不容看，犹喜桐君有故山。多病未须寻药录，从今学取衲僧闲。
昔日高僧今白衣，人生变化定难知。故人相见不相识，空怪解吟无本诗。
听诵长江近章句，喜逢澄观已冠巾。醉吟挥弄清潮水，谁信从前戒律人。
我兄教我过东吴，遗墨山间无处无。忽报冬潮催出堰，俗缘深重道心粗。
山色青冥叶未红，湖光凝碧晓无风。行穷上下两天竺，望断南山龙井龙。
井水中藏东海鱼，侧盆翻雨洗凡夫。隔山欲共公相见，莫道从来一滴无。
粗砂施佛佛欣受，怪石供僧僧不嫌。空手远来还要否，更无一物可增添。
石霜旧夺裴休笏，坐具只今君自留。留放书房还会否，受降曾不费戈矛。
请君却领弥天具，不欲终收陷虎名。莫道昏沉非战罪，何如不战屈人兵。
远老陶翁好弟兄，虎溪庐阜久逢迎。何须更要经平子，清议从来贵士衡。
客心凛凛怯寒冰，拥褐无言夜漏深。河伯似知归意速，风号西北故相禁。
春来归梦剧飞凫，夜半流澌拥舳舻。似胜去年彭蠡口，雪封庐岳浪翻湖。
朝来县令借长船，仍遣千夫上下牵。不惜琼瑶分众手，贪看雪片满河壖。
轻纨破碎珮环流，颠倒锵鸣乱触舟。解绋投篙曾不顾，不知何处拥汀洲。
裘葛终年累已轻，薄蕉如雾气尤清。应知浣濯衣棱败，少助晨趋萃蔡声。
灯笼白葛扇裁纨，身似山僧不似官。更得双蕉缝直掇，都人浑作道人看。
不悟身边一斗红，圣贤随世亦时中。何人知有中书巧，缚送能书陈孟公。
东坡自作苍苍石，留取长松待伯时。只有两人嫌未足，更收前世杜陵诗。
掷简摇毫气吐虹，兴余庭药咏残红。今宵文字知无几，鼾睡帘中笑二公。
迩英肃肃晓霜清，玉宇时闻槁叶零。风过都城吹广内，万人笑语落中庭。
铜瓶洒遍不胜寒，雨点匀圆冻未干。回首曈眬朝日上，槐龙对舞覆衣冠。
早岁西厢跪直言，起迎天步晚临轩。何知老侍曾孙圣，欲泣龙髯吐复吞。
讲罢渊然似不胜，诗书默已契天心。高宗问答终垂世，未信诸儒测浅深。
乱山无尽水无边，田舍渔家共一川。行遍江南识天巧，临窗开卷两茫然。
断云斜日不胜秋，付与骚人满目愁。父老如今亦才思，一蓑风雨钓槎头。
城西社下老刘君，春服舞雩今几人。白发弟兄惊我在，喜君游宦亦天伦。
垂白相逢四十年，猖狂情味老俱阑。论兵顿似前贤语，莫作当年故目看。
石室多年款志平，新书久溷里中生。遣师今见朝廷意，文律还应似两京。
七度江南自作年，去年初喜奉椒槃。冬来误入文昌省，连日斋居未许还。
今岁初辛日正三，明朝春气渐东南。还家强作银幡会，雪底蒿芹欲满篮。
北客南来岁欲除，灯山火急万人扶。欲观翠辇巡游盛，深怯南宫锁钥拘。
鹰扬不减少年时，墨作龙蛇纸上飞。应笑学书心力尽，临池写遍未裁衣。
秦虢风流本一家，丰枝秾叶映双花。欲分妍丑都无处，夹道游人空叹嗟。
朱𪩸玉勒控飞龙，笑语喧哗步骤同。驰入九重人不见，金钿翠羽落泥中。
玉带胡奴骑且牵，银騣白鼻两争先。八坊龙种知何数，乞与岐邠并锦鞯。
早缘民事失茶官，解印重来十二年。美恶一周还自复，始知东里解言天。
梓汉东西甲乙州，同时父子两诸侯。它年我作西归计，兄弟还能得此不。
酒压郫筒忆旧酤，花传丘老出新图。此行真胜成都尹，直为房公百顷湖。
白发熙宁老诤臣，凛然心胆大于身。吾侪坐看冯唐去，谁起云中废弃人。
十年符竹守吾州，故吏相逢嘲土牛。毋谓徐公不堪用，诸人自与世沉浮。
东道如闻近稍安，乘骢按部凛生寒。忽逢太守能相下，俱是从来言事官。
乱山环合疑无路，小径萦回长傍溪。仿佛梦中寻蜀道，兴州东谷凤州西。
日色映山才到地，雪花铺草不曾消。晴寒不及阴寒重，揽箧犹存未著貂。
邻国知公未可风，双驼借与两轮红。它年出塞三千骑，卧画辎车也要公。
高屋宽箱虎豹裀，相逢燕市不相亲。忽闻中有京华语，惊喜开帘笑杀人。
北嶂南屏恰四周，西山微缺放溪流。胡人置酒留连客，颇识峰峦是胜游。
岭上西行双石人，临溪照水久逡巡。低头似愧南来使，居处虽高已失身。
少年病肺不禁寒，命出中朝敢避难。莫倚皂貂欺朔雪，更催灵火煮铅丹。
夜雨从来相对眠，兹行万里隔胡天。试依北斗看南斗，始觉吴山在目前。
谁将家集过幽都，逢见胡人问大苏。莫把文章动蛮貊，恐妨谈笑卧江湖。
虏廷一意向中原，言语绸缪礼亦虔。顾我何功惭陆贾，橐装聊复助归田。
百年摩诘阳关语，三叠嘉荣意外声。谁遣伯时开缟素，萧条边思坐中生。
西出阳关万里行，弯弓走马自忘生。不堪未别一杯酒，长听佳人泣渭城。
九门已散秦医药，百辟初颁凌室冰。饮食祈君千万寿，良辰更上辟兵缯。
雨迟麦粒尤坚好，日丽蚕丝转细长。入夏民间初解愠，宫中时举万年觞。
汴上初无招屈亭，沅湘近在国南坰。太官漫解供新糭，谏列犹应记独醒。
出磨玉尘除旧廪，捧箱彩缕看新丝。一年丰乐今将半，两殿欢声外得知。
舟楫喧呼招屈处，禽鱼鼓舞放生中。百官却拜枭羹赐，凶去方知舜有功。
玉殿清虚过暑天，草庐烦促念民编。外家近许迁新宅，不遣司农费一钱。
六宫无事著嬉游，百药初成及早收。菖歜还羞十二节，椿年自占八千秋。
万寿仍萦长命缕，虚心不著赤灵符。民间风俗疑当共，天上清高定尔无。
扬子江心泻镜龙，波如细縠不摇风。宫中禁捧秋天月，长照人心助至公。
九夏清斋奉至尊，消除疠疫去无痕。太医争献天师艾，瑞雾长萦尧母门。
纨扇新裁冰雪余，清风不隔纻罗疏。飞升漫写秦公子，荣谢应怜汉婕妤。
渺渺金河入禁垣，渐台雨过碧波翻。共传太液龙舟稳，不似南方竞渡喧。
新煮青筠稻米香，旋抽独茧薄罗光。剩堆雕俎添崖蜜，争作轻衫荐寿觞。
御沟绕殿细无声，飞洒彤墀晓气清。开到石榴花欲尽，阴阴高柳一蝉鸣。
卧对郗人气已真，晚依丘壑更无伦。不须复预清言侣，自是江东第一人。
亟往遄归真旷哉，聋人不信有惊雷。虽云不必见安道，已误扁舟犯雪来。
失脚来游九陌尘，故溪何日定抽身。便同贺老扁舟去，已笑西山郑子真。
雨细风斜欲暝时，凌波一叶去安归。遥知夜宿蛟人室，浪卷波分不著衣。
闰岁穷冬已是春，当寒却暖未宜人。阴风半夜催飞霰，稍净天街一尺尘。
玄冥留雪付勾芒，桃李虽忧麦未伤。膏泽较迟三十日，问天此意亦茫茫。
连岁金明不见冰，上春风雪气棱棱。台中曾奏五行传，到此施行愧未曾。
春到都城曾未知，楸花时见万年枝。多情頼有王公子，解剪金槃寄所思。
后圃荼䕷手自栽，清于芍药酽于梅。旧来诗客今无几，三臭馨香懒举杯。
虏去边城少奏章，雪残中禁罢焚香。都人知有新年喜，争看雕舆金凤凰。
春来有意乞归耕，足痹三年久未平。忽记上元銮辂出，起听前殿晓钟声。
峻极登高二十年，汝州回望一依然。君行亦是高秋后，试觅神清古洞天。
亲祀甘泉岁一终，属车徐动不惊风。宓妃何预词臣事，指点讥呵豹尾中。
犀箸金槃不暇尝，更须石上捣黄粱。数钱未免河东旧，不识前朝大练光。
杨王灭后少英雄，犹自澄思却月中。已得惠妃欢喜见，方头笑杀曲江公。
朝中寂寂少名卿，晚岁雄猜气益横。心怕无须少年士，可怜未识玉奴兄。
柴门不出蓬生径，暑雨无时水及堂。辟谷頼君能作客，暂来煎蜜饷桃康。
三间浰水小茅屋，不比麻田新草堂。问我秋来气如火，此间何事得安康。
惯从李叟游都市，久伴蓝翁醉画堂。不似苏门但长啸，一生留恨与嵇康。
九日龙山霜露凝，龙川九日气如烝。偶逢闰月还重九，酒熟风高喜不胜。
获罪清时世共憎，龙川父老尚相寻。直须便作乡关看，莫起天涯万里心。
客主俱年六十余，紫萸黄菊映霜须。山深瘴重多寒势，老大须将酒自扶。
尉佗城下两重阳，白酒黄鸡意自长。卯饮下床虚已散，老年不似少年忙。
岭头卢老一炉灰，长短根茎各自栽。轻贱已消先世业，知君海上去仍回。
谁唱残春蝶恋花，一团粉翅压枝斜。美人欲向钗头插，又恐惊飞鬓似鸦。
长鱼三尺困横盆，送入清流喜欲奔。报我金匙仅盈寸，掷还聊喜不贪存。
谁将修竹寄邻家，秋斫长竿春食芽。旋筑高墙护鸡犬，稍容嵇阮醉喧哗。
短垣疏户略藏遮，翠竹长松夹径斜。游宦归来四十载，粗成好事一田家。
南北高堂本富家，百年梁柱半欹斜。略教扶起犹堪住，西望吾庐已自奢。
六十年来又七年，眼昏头白意茫然。逢人欲说平生旧，少有能知两世前。
两世相从今几人，回头强半已埃尘。此心点检终如一，时事无端日日新。
秋蔬旧采决明花，三嗅馨香每叹嗟。西寺衲僧并食叶，因君说与故人家。
唐朝文士例能诗，李杜高深得到希。我读君诗笑无语，恍然重见储光羲。
武燕未远嗟谁识，赵董纷纷枉得名。已矣孙陈旧人物，至今但数汉公卿。
黄花九月傲清霜，百草满园无此香。红紫无端盗名字，试寻本草细商量。
南阳白菊有奇功，潭上居人多老翁。叶似皤蒿茎似棘，未宜放入酒杯中。
少年便识成都尹，中岁仍为幕下宾。待我江西徐孺子，一生知己有斯人。
玄冥留雪恼中春，损麦伤花病老人。已典布裘捐衲袜，朝来酒尽乞比邻。
老翁衰病不忧花，百口唯须麦养家。闻道田中犹要雪，兼收凝白试山茶。
官期未满许宁亲，平日宦游无此恩。雨遍公田及私亩，学书兼得问筠孙。
乘田委吏责无多，旧学年来竟若何。开卷新诗可人意，到官无复废吟哦。
箧中秋扇委尘埃，春晚炎风拂面来。旧物不辞为世用，故人相见莫心猜。
扇中秦女旧乘鸾，拂去浮尘色尚鲜。未尽炎风早归去，不堪秋后乞哀怜。
幽居一室少尘缘，妻子相看意自闲。行到南窗修竹下，恍然如见旧溪山。
旧山修竹半尘埃，谁种南林待我来。新笋出墙秋雨足，闭门长与护苍苔。
里中佳客旧孙陈，我自疏慵不见人。目倦细书长掩卷，心游法界四无邻。
天公留雪待嘉平，飞霰来时晓未明。病士拥衾催暖酒，闭门不听扫瑶琼。
去年家酿不须沽，秫米今年绝市无。雪没前山薇蕨尽，谁怜无语独携锄。
腊中得雪春宜麦，瓮里无糟寒恼人。未暇樽罍伴佳客，先将餠饵许比邻。
佳人旋贴钗头胜，园父初挑雪底芹。欲得春来怕春晚，春来会似出山云。
瓮中腊脚长忧冻，户外春风那得知。酒熟定应花未动，举瓢先对柳千丝。
菊叶萱芽初出土，冻虀冷面欲宜人。老人脾病难随汝，洗釜磨刀待晚春。
筑室恨除千本竹，及春先补百株花。隔年预与园夫约，春雨晴时问汝家。
雪覆西山三顷麦，一犁春雨祝天工。麦秋幸与人同饱，昔日黄门今老农。
腊中平地雪盈尺，嵩隗山田麦尚干。不管上元灯火夜，飞花处处作春寒。
闭门不问门前事，灯火薰天自不知。闻道朝来雪又下，老人今岁未应饥。
天公似管人间事，近事传闻半是非。但使麦田饶雨雪，饥人得饱未相违。
颍川城下两中秋，金气初凝火尚流。脾病家人不教饮，官厨好酒亦难求。
两逢重九尉佗城，蜑叟相从倒酒瓶。十二年来均寂寞，此心南北两冥冥。
懊恼嘉荣白发年，逢人依旧唱阳关。渭城朝雨今谁听，砑鼓跳踉一破颜。
谢傅凄凉已老年，胡琴羌笛怨遗贤。使君于此虽不俗，挽断髭须谁见怜。
遍地花钿叹百年，苍颜白发意凄然。回头笑指此郎子，破贼将来知有天。
野草凡花著地生，洛阳千叶种难成。姚黄性似天人洁，粪壤埋根气不平。
换土移根花性安，犹嫌入伏午阴烦。清泉翠幄非难办，绝色浓香别眼看。
乐天梦得老相从，洛下诗流得二雄。自笑索居朋友绝，偶然得句与谁同。
乐天得法老凝师，后院犹存杨柳枝。春尽絮飞余一念，我今无累日无思。
乐天投老刺杭苏，溪石胎禽载舳舻。我昔不为二千石，四方异物固应无。
乐天引洛注池塘，画舫飞桥映绿杨。潩水隔城来不得，不辞策杖看湖光。
乐天种竹自成园，我亦墙阴数百竿。不共伊家斗多少，也能不畏雪霜寒。
苦寒坏我千竿绿，好雨还催众笋长。痛饮虽无嵇阮客，瓢尊一试午阴凉。
叶开翡翠才通日，节竦琅玕不怕风。稍放西边深二丈，端如幽谷茂林中。
胸次峥嵘落笔端，壁题留与老夫看。枯槎尚倚春风力，苍竹从来自岁寒。
人知公惠在巴东，不识三朝社稷功。平日孤舟已何处，江亭依旧傍秋风。
白屋可能无孺子，黄圭不是欠陈蕃。古人冷淡今人笑，湖水年年刺旧痕。
老婆心急频相劝，性难只得三日限。我耳已较君不割，且喜两家皆平善。
代梁继李号良图，却惑歌儿便丧躯。试拂尘埃觇遗像，元来满面是髭须。
割忙载酒把寒来，指点盘溪花未开。撼动东风须好句，扫除积雪放春回。
爱梅爱竹爱溪山，可惜天公未放闲。待学盘溪溪上老，松门虽设日常关。
君去我来吟赏地，盘溪环绕翠微中。溪人似秘惊人语，不许从容一醉同。
骑鲸人去醉吟来，公子风流尊为开。笑问竹间梅淡泊，何如筵上舞低回。
艇子飘摇唤不回，半溪清影漾疏梅。有人隔岸频招手，和月和霜剪取来。
谁破天荒开僰道，千载岩木护天宫。背城山合疑无路，面水窗横自有风。
旧历江山眼重开，平成摇辔赏嵩台。晋康假道昔为守，按部今持使节来。
平生自是爱花人，到处寻芳不遇真。祇道人间无正色，今朝初见洛阳春。
一簇僧房路屈盘，不逾城郭到林峦。何人为假丹青手，写入轻绡挂壁看。
归舟一夜泊浯溪，晓雨丝丝不作泥。□石苍崖访遗刻，更磨苔藓为留题。
岩巅风雨落泉声，岩下江流见底清。夹岸松筠倒流影，炊烟渔父近寒城。
夕阳低尽已西红，百尺楼高万里风。白发年年何处得，只应多在倚栏中。
万机俱罢付痴憨，踪迹常容野鹿参。不脱麻衣拳作枕，几生梦在绿萝庵。
折脚铛见谩自煨，饭余长是坐堆堆。一从近日生涯拙，百鸟衔华去不来。
不挂寸丝方免寒，何须特地袅长竿。而今落落零零也，七佛之名甚处安。
溪流怪石碍通津，一一操舟若有神。自是世间无妙手，古来何事不由人。
多年不见玉川翁，今日相逢小榭东。依旧清凉无长物，只余松桧养秋风。
春江渺渺抱墙流，烟草茸茸一片愁。吹尽柳花人不见，春旗催日下城头。
四边乔木尽儿孙，曾见吴宫几度春。若使当时成大厦，也应随例作埃尘。
剪水飞花着地干，世间颜色比应难。谢家儿女空才思，只作因风柳絮看。
客航收浦月昏黄，野店无灯欲闭门。半出岸汀枫半死，系舟犹有去年痕。
一章奏免鸟衔茶，惠及饶民几万家。遗老至今怀德政，为余谈此屡咨嗟。
危言迁谪向江湖，放意云山道岂孤。忠信平生心自许，吉凶何恤赋灵乌。
万叠层峰夹两溪，雨余清气却炎晖。何时学得严陵傲，洗尽尘襟卧钓矶。
四海梯航贺岁元，千官环佩拜中天。愿从今日称觞后，舜殿垂衣一万年。
前殿风传万岁声，九重歌管乐升平。欲知庆事丛元日，瑞气先从帝鼐生。
元夜笙歌满上都，九霄皓月舞蟾蜍。烛龙穿仗来天际，万叠黄云覆帝车。
玉钺光华引六虬，天街万烛拥宸游。端门五夜开黄幄，月在蓬山顶上头。
春风来自斗杓东，万物欣欣鼓舞中。凤纸催裁宽大诏，拂明宣下未央宫。
雪消鸳瓦东风暖，已觉金虬刻漏长。禁里春寒犹未放，日华先拂赭袍光。
冒腊交春日向迟，雪残𫛛鹊已多时。宫桃红小匀丹脸，御柳黄深展翠眉。
万户千门入建章，金绳界路柳丝黄。和风偏度乐声细，晴日自随宫线长。
殿外轻寒一凭栏，春衫初试觉微宽。钗头故插宜男草，图得君王带笑看。
画栋宵寒燕未来，江南谁寄一枝梅。闰年雪后春工晚，羯鼓催花满槛开。
云娇烟懒雨初晴，环碧风轻细浪生。尽日黄鹂不飞去，万年枝上听箫声。
太平无事似熙丰，天乐声和下帝宫。禽鸟也能知乐事，宫莺娇醉弄春风。
殿角风摇柳带长，御沟流水落花香。雨来双燕归应早，先上珠帘十二行。
玉阑万朵牡丹开，先摘姚黄献御杯。翠幙重重围绕定，料应蜂蝶不曾来。
春深百卉过芬芳，雕槛惟余芍药香。应是东君偏着意，日华浮动御衣黄。
红干绿淡有余香，芳草芊绵苑路长。𫛸鴂一声寒食雨，游蜂应为百花忙。
柳絮飘零春事稀，绿荫零乱上瑶墀。好花着子青如豆，刧忆香红满槛时。
春气融和万物佳，殿前仍有四时花。宫人刧爱山家景，松竹阴中碾建茶。
帘垂珠阁对遥津，燕罢芳菲已半春。四部笙歌初散后，花前红烛引妃嫔。
宜春苑里望春台，台下仙花已半开。地密无人敢偷折，万民喜待翠舆来。
欲晓初闻长乐钟，一庭残月海棠红。如何借得徐熙手，画作屏风立殿中。
晓风薄薄透罗衣，桃李芬芳长旧围。雨过御沟春水满，小滩风月漱珠玑。
汉殿东风弄晓晴，百花烘日近清明。披香博士今华髪，教得六宫歌舞成。
二月琼林花未开，风烟幂幂锁楼台。湿红生绿谁装点，直待春深圣驾来。
凤阙巍峨瑞气间，御沟春晚水潺潺。吾皇勤政无游幸，天廐门深八骏来。
卷幙风来满殿凉，晖晖红日上回廊。郢坊初进酴醾酒，别是人间一种香。
绿槐疏影满花砖，首夏清和未暑天。进食门前金合人，唐装宫女听传宣。
微凉殿阁庆云边，正是清中长养天。解愠阜财君德厚，熏风长泛舜琴弦。
宫槐御柳绕池亭，水殿中间暑气清。珠网帘深尘不到，静闻燕子引雏声。
金盘碧粽裹雕菰，九节菖蒲渍玉壶。拓地直临西海岸，朱书无用辟兵符。
艾虎钗头映翠翘，菖蒲泛酒舞宫腰。不须更铸江心照，皇帝聪明一似尧。
三伏金藏暑正隆，火云万里日轮红。禁中自有清凉地，不借麻姑避暑宫。
暑天何处避炎蒸，驾在萧台第九层。黄盖亭亭日将午，宫嫔催赐近臣冰。
太液池头水浸云，绿荷摇曳露华新。漾舟寻得双莲子，摘向金盘赠圣人。
日斜未掩苑东门，池面风烟向晚昏。谁道荷花娇欲语，夜来露冷却无言。
云罗雾縠晓风凉，绣幕黄龙绕画廊。宿雨乍收烟水静，曲池万柄绿荷香。
暴衣楼上清秋夜，河鼓星临十二城。银汉无梁不可渡，牵牛织女若为情。
长生殿里更阑后，乞巧楼前月上时。河汉玉梯三十六，不知谁见画蛾眉。
玉箫声里酌玻璃，风腊旍旗卷绛霓。星渚月斜珠露重，银河流水亦东西。
殿阁新秋气象清，玉阶露冷半雕蓂。六宫最重中元节，院院烧香读道经。
九月飞霜天地清，未央前殿燕簪缨。欲知重谷为先务，八彩眉间喜顺成。
瑟瑟西风下建章，御栏无限菊花香。天心亦爱黄金蕊，故遣轻云护早霜。
鳞鳞鸳瓦静无烟，六幕云低腊雪天。应是风流学胡蝶，过墙飞舞自翩翩。
瑶池初见一枝梅，为爱清香特地栽。今日御栏风露好，胜如山路雪中开。
飘浮瑞雪洒长空，混合乾坤万象同。殿阁嶙峋如叠玉，凌晨人步广寒宫。
时和岁稔似熙丰，腊月仙京大雪中。殿阁园林都莹彻，云河不是水晶宫。
尧舜慈仁性自然，爱民如子食为天。都门瑞雪深盈尺，彤管应书大有年。
雪消宫殿苑梅芳，晓漏声迟下建章。天气清寒当腊日，沉香甲煎赐诸房。
楼台雪霁晓阴阴，珠网屏风御幄深。和气先春宫掖暖，凤钗不用辟寒金。
节纪天宁里社鸣，猗兰今日圣人生。如何表得千年瑞，万里黄河一带清。
华渚星流生睿主，九天歌管宴钧台。愿将圣寿齐南极，碧海蟠桃万度开。
岳神当面捧南山，馥鬰非烟拥圣颜。法部笙歌催献寿，合门先引内朝班。
房星烨烨照明堂，陟配神皇咏我将。怵惕孝思霜露感，如山降福自穰穰。
十二珠帘上玉钩，一声鸡唱下重楼。南郊渐近天和暖，选日司衣进大裘。
国家三岁一郊天，万骑云从锦绣鲜。陟降圆坛彻黄道，更虚小次特升烟。
璧月珠星应律灰，两班称庆一阳回。九韶声里千秋曲，五色云中万寿杯。
大晟修成六律新，铿锵雅韵格三灵。殿前九奏人心悦，定有来仪凤舞庭。
八宝盘龙玉色明，未央排仗庆熙成。敛时福瑞为天赦，五岳齐呼万岁声。
蕊珠宫殿俯烟霞，宣政门开立正衙。刚日小王封大国，玉堂学士进新麻。
吾君圣学自通神，匪但书看逸少亲。妙绝长江春色丽，一时同赐紫枢臣。
圣人独看临轩陛，殿后双龙捧翠华。明日集英排大宴，御前先降出琵琶。
公卿拜舞进流霞，瑞气祥烟动日华。殿下排场如绵绣，紫云楼畔万株花。
重城放钥玉签疏，四百银袍拜殿除。白日禹门三级浪，一声雷雨化鲲鱼。
道山玉府尽唐余，因命儒臣校鲁鱼。黄帕担床擎人内，麟台先进御前书。
囹圄空虚入颂歌，雪霜风雨四时和。君王德惠施天下，甘露偏于柳上多。
煌煌玉烛四时平，顺气熏蒸万物成。谩说蓬莱宫里橘，宣和殿下荔枝生。
仁渐动植露华滋，朱实累累近玉墀。闻道庙堂恩数渥，宰臣新赐荔枝时。
太平气象满皇图，清晓祥烟捧帝居。四海销兵民乐业，熙然恩信及豚鱼。
上如尧舜爱民深，宵旰忧勤冠古今。后苑珍禽都放尽，万方人识好生心。
宰臣出省午漏下，卫士交番未刻深。续报六宫无事后，龙墀初月夜沉沉。
地雷设象圣言昭，上应星辰转玉杓。阳管气升君道正，忠贤类进小人消。
太平祥瑞符君德，鹤兔芝禾月不虚。玉检金绳旧仪在，不知谁献长卿书。
万类欣欣谢至阴，斡旋造化圣功深。须知天地生成意，便是君王爱物心。
访古搜奇得汉余，有名书画世间无。紫宸朝退捐声色，不看骊山按乐图。
四辅论思政事堂，尽收才杰置周行。掖庭职事分司局，铨择皆由紫极房。
迩英新殿在西厢，圣代隆儒过汉唐。讲罢赐茶班退后，槐盘龙影下修廊。
六曲屏风倚殿帷，君王几度欲题诗。却宣学士书无逸，又赐沉香笔数枝。
陇山鹦鹉羽毛鲜，养在金笼已数年。应为能言人爱惜，教成御制鹤冲天。
天子观渔陋鲁棠，涵曦亭下似沧浪。金鳞钓得龙颜喜，韶乐声中进玉觞。
西池曼衍鱼龙戏，燕罢回銮近夕阳。路远不乘双凤辇，玉鞍珠辔御龙骧。
茧馆轻寒晓漏残，春阴桑柘碧于蓝。宵衣愿治先农事，故敕宫娥学养蚕。
天星东壁夜辉辉，文物声明过昔时。人说宫中女学士，和成御制上元诗。
邻院相招象戏归，和衣卧到日平西。起来理通琵琶谱，花底春莺向晚啼。
谁向缑仙学玉笙，紫筠管密制新成。绮窗人静月明夜，能作箫台九凤声。
良家选入侍仙都，性慧从来爱读书。记得茂陵封禅事，满宫呼作女相如。
自补仙韶从帝游，盾随歌舞不知愁。新霜太液雁初下，岸柳萧疏又见秋。
爱读仙经沐道风，碧窗时叩紫阳钟。为逢节假无祗应，写了黄庭日未舂。
蒙金衫子鬰金黄，爱拍伊州入侧商。人道飞琼元自瘦，娉婷偏称窄衣裳。
圣人夜宴蓬莱殿，星汉沉沉玉漏迟。楼角轻云捧新月，宫人笑指似蛾眉。
花药栏干小雨晴，差差燕子拂帘旌。今朝下直全无事，写得新翻曲谱成。
乘舆前殿退朝初，玉案焚香午漏余。三省奏来祥瑞事，编排付与内尚书。
十三应选入宫来，便舞梁州送御杯。交袂当筵小垂手，回头招拍趁虚催。
探花时节按歌回，粉黛重匀傍照台。定是君王急宣召，忽然蟢子上头来。
银河清浅夜纵横，鱼钥传呼锁禁城。试上红楼三十级，凭栏好看月初生。
景阳钟动趁严妆，奉帚追随过未央。月落金门才放钥，御衣初试百花香。
玲珑翠网隔尘埃，鉴里双鸾挂宝台。睡起日高花影转，玉盘香篆半成灰。
下直归来日未晡，凤盘锦幄卷流苏。纱栊粉壁无尘到，挂起长康列女图。
银河初转水横流，星史人催报晓筹。金凤凰门开万钥，玉蟾蜍影挂西楼。
月沉天角晓星明，上直妆成趁五更。昨夜宣徽进言曲，仙韶院里未知名。
锡宴便倾光禄酒，赐袍还照上林花。衣冠盛事堪书日，六世词科只一家。
猫头竹叶细檀栾，新笋如椽日满盘。寄语儿童莫多取，来春从上万余竿。
参横月转与天高，归士飞心忆大刀。故作楚吟排滞思，吟成风叶更萧骚。
拚老工诗恨不高，苦心错玉与砻刀。正如天禄秋风夜，剔尽寒灯著广骚。
眼看秋雁歌汾水，心到阳闗唱渭城。却被维摩居士笑，海潮音作断肠声。
秋日照歌淮上舫，春花引醉福昌城。何如阊阖门西北，卧听秋风枕畔声。
文书盈几法筵埋，香火秋来愿稍乖。得似鹿门携手去，定随绣佛镇长斋。
十载京师五校文，并游多已据通津。再来更鎻城西馆，检点同年只一人。
寂寥无声月亭午，蟾蜍通津堕清露。明星烂烂今何稀，美人荧荧隔烟雾。
书窗灯火夜深明，窗外萧萧雨叶声。对榻不眠谈往事，𬘘如五鼓过严城。
嵯峨山势傍云天，试问谁来此望仙。终日望仙仙不见，始知仙道若茫然。
圆如冰鉴石平横，一派泉流到此停。我信龙潜应咫尺，终终大海润生灵。
古寺荒凉近水涯，钟声朝暮落渔家。昔年踪迹曾经此，依旧残阳伴晚霞。
自闻达摩西来意，五叶敷荣祇一花。从此祖风传不泯，灵芝到处有奇华。
江南烟雨蔽征轮，行近樵阳景渐真。鸟语乍闻如梦寐，林光初见长精神。
胜地清无一点埃，水晶城里小瑶台。环堤柳弄碧云合，浮岛莲分翠盖来。
抗议金銮反见雠，一杯蝉蜕此江头。当时醉弄波间月，今作寒光万里流。
鼎边鸡犬知何在，云外龙鸾去已赊。惟有黄金余瓦砾，贫民时复得些些。
脍忆鲈鱼秋正肥，当年惟见季鹰归。沧波此处堪垂钓，当代无人肯拂衣。
觉皇普照黄金宅，西有峰峦插空碧。地灵不放幽境开，都把云萝锁顽石。
晴郊漠漠翠烟浮，乘兴闲登枣下骝。风色斗回成凛冽，却添貂帽拥驼裘。
薄云斜日乱山川，投得荒亭晚息肩。地僻谁知藏好景，庭前花数折金钱。
簟如秋水憩回廊，素月分辉百倍凉。山木交加无意绪，故教疏影到人床。
南北驱驰不少休，人生何处足优游。去年立马龟峰道，亦是春泉绕舍流。
银烛交光桂醸清，亲朋相见苦多情。春宵万籁俱澄绝，初试鹍弦骤雨声。
新自浔阳江上来，虽闻此曲不悲哀。轻拢细撚俱清绝，指法何惭二善才。
北踏胡霜汉马骄，千秋琴调思娇娆。华堂夜饮灯如昼，共听新声不寂寥。
百转干萦住复移，浑如啄木在高枝。春郊极目快晴后，峭绝一声飞去时。
夜如何其夜未央，山城斗转星煌煌。收琴插拨各无语，酒美不知春漏长。
狂风奔屋似輣车，旅枕清寒一倍加。半夜雨声収拾尽，晓来飞雪不成花。
积雨成湖客路长，春风掀搅意何狂。残云吹尽真天力，乞我晴明入帝乡。
朝来晴色颇鲜妍，最爱群峰雪皓然。驻马折梅看皎洁，临流照影弄潺湲。
晨朝马匹涉﨑岖，映水梅花尚一株。旬日山川歴千里，江南雪蘂己全无。
马力虺𬯎苦不禁，仆夫流汗亦沾襟。抱琴来冩非无意，爱此山高涧水深。
系马邮亭寂寞中，远沙乔木暮号风。今宵不作江南梦，赖有之人笑语同。
雪霰飘灯春夜长，相逢旅琐莫悲伤。朱颜绿髪输君少，正好驱车上太行。
湘水秦山此路分，更持杯酒劝行人。马头便作天涯别，好到江南看早春。
垂帘为户竹为舆，千里征行似宴居。达摩无心惟穏坐，倪寛已老更耽书。
白草萧萧漾早晖，篮舆轻穏去如飞。淮天软暖多成雨，喜有轻寒犯客衣。
熙熙乐国似登台，北圃南亭春事催。惆怅音尘难再会，瑞香应已遶簷开。
星斗垂天月淡明，九衢歌鼓乐升平。当时常侍传呼处，只有荒陂凫雁声。
昨寄家书道苦长，南州山迥水茫茫。细将驿堠从头数，凖拟今朝到故乡。
路逢行客向江州，勒马荒郊为少留。家事满懐无纸写，好将言语付苍头。
北来烟爨苦凄凉，金灶峥嵘突尾长。满箧香秔无处用，邮亭一饱待桄榔。
长陂寂寞断鸱鸦，浩浩春风马鬛斜。待得春霖添水满，只应从此却还家。
马蹄腾踏去如流，雨止车尘凝不浮。驿道夷平桑柘美，人言从此属皇州。
柳堤桃坞未怡融，浣濯新梢上浅红。一段春光来逼眼，枣骝嘶入柏林中。
紫沙随马细如筛，虎阜龙冈尽此驰。正望长安不回首，行人休赋灞陵诗。
双袖深笼两脚垂，朝寒乘快度荒陂。春风浩浩无边际，似驾乌云过海时。
淮山万点雨晴初，日日寒帷望太虚。野濶天低今可压，闭帘无事只看书。
亭下湖光凝不流，银灯玉斚缀绸缪。主人今是真黄覇，民誉仍推郭细侯。
忆曾醉看仙翁树，骑马重来二十年。百尺湖台蘸春渌，月华依旧到樽前。
清香一炷道家仪，贝叶云籖自诵持。尽是铃斋潇洒趣，红尘奔走尔为谁。
年来江上苦多风，匹马关山重复重。须信心闲为乐地，主人窗槛有仙峰。
少时随众蹂京尘，曾倚朱栏看晚春。二十年间头半白，方知花木觧磨人。
累石为峰太谨严，故排双竹辟修纎。天风似亦喜清净，时袅枝梢为埽簷。
骤雨随风入汉关，倾都驩喜破愁颜。电光犹恐龙潜伏，闪烁余辉遶壁间。
整顿归装夜不眠，篮舆出趁早凉天。东南爽气来相逼，叶底初闻一片蝉。
空山宿雨涨前溪，芳草连云欲渡时。落日人心急星火，招招舟子更来迟。
百顷陂田过雨清，新秧漠漠似苔生。津梁只欲凭忠信，南去无心问耦耕。
晓上春风第一楂，豁然披眼尽天涯。原田极望人稀少，掩映茅篁数十家。
北地樵苏寸草空，不如烧炭此山中。良材合抱随斤斧，岂顾区区栎与枫。
山溪百转水泠泠，栽插新秧次第成。风赶绿茸无断处，他时粒粒是香秔。
畏日流金不断声，松风涧水助泠泠。我来萧散无余事，得倚篮舆细细听。
冠盖成阴中路回，独携莲社道人来。千岩万壑初相识，分付晴岚面面开。
十岁不出还可嗟，经旬遍走梵王家。群仙拍手向人笑，方朔今来何晚耶。
江城八月苦炎晖，潇洒山间挟纩时。峰顶宝林俱胜绝，篮舆从此上天池。
绝壁藤萝喜可攀，更无平地只青山。路回亦有虚明处，江北江南指掌间。
柔条细叶谩成丛，亦有悬崖出小红。欲试金丹求不死，灵苖应在此山中。
苦霰悲风作斧斤，千秋松竹损精神。似闻犬吠白云外，犹有秦时避世人。
江城已月芳菲尽，残紫深绯到谷中。最是庐山佳丽处，我来萧飒已秋风。
帝忆庐山万玉妃，狂风浩荡唤春归。繁华过眼一朝尽，惟有珍禽无数飞。
海会寮中略问禅，高僧刚道语难传。却询耶舍罗那事，俯仰人间七百年。
紫霄峰下有禅林，瓦结青瑶地布金。闻道灵溪才咫尺，携笻不觉后山深。
石桥横路水溅溅，百尺琳宫馆列仙。闻有秦人来避世，至今修竹上参天。
悬崖倾注自成川，六月溪风为肃然。不是化工移用巧，尾闾应亦有穷年。
山头飞瀑海中潮，此理谁能问泬寥。秪恐分流从月窟，桂香无限到西桥。
晴天如练雨成雷，飞洒青空亦快哉。推倒西峰一百丈，试观河汉所从来。
沉浮又似缀汀鸥，石齿横斜咽复流。莫放阴云遮洞府，最宜明月挂高秋。
接石为槽遶画簷，清风爽气坐来添。恰从天外为飞瀑，又向人间作水帘。
清潭千古照悬崖，崖上飞流动地来。咫尺语言闻不得，夕阳佳景更徘徊。
青青矗矗水萦回，散入溪田媚复哀。天上清音难猝记，兹游悔不负琴来。
曲涧低泉左右鸣，步虚宫殿响琚珩。清风杳不知来处，散入松间作凤笙。
江上分飞已隔年，春风初转月初圆。今宵相望长淮北，只有星河共一天。
碧落仙官侍玉除，至今遗迹在匡庐。当时兄弟俱年少，他日归荣比二疏。
松篁入路水溅溅，自是庐山小洞天。尽道秀才心好静，谁知风骨是真仙。
庐阜西头是谪仙，篮舆正欲上青天。霓旌羽盖何时返，怅望洪崖阻拍肩。
山南泉石有余清，几日篮舆天上行。亦欲西园伴飞盖，厐公不惯入州城。
山外归来酒半酣，衣襟翠色贮烟岚。泉声自是小三峡，林色可名东万杉。
江面深沉带地流，清风爽气入层楼。倚栏却认登浮玉，平看沧溟万里秋。
扰扰长途策马回，柴门寂寞昼慵开。清香一炷茶一啜，赖有高人数往来。
夹路长松绿荫繁，送君从此入幽关。铜缾锡杖无拘系，正好窥寻瀑水源。
泠然非徴亦非商，夜久清音入梦长。人道官蛙成鼓吹，我知风水是霓裳。
山上泉声风雨来，门前峰色画屏开。仙居洞里桃花古，不是刘郎去后栽。
庐山北转是吴章，岩草纷纷静有香。洞口流泉似相送，人间天上莫相忘。
东林开士解谈禅，共住千岩万壑前。回首归云不知处，林间相遇是何年。
曲曲秋江滟灔波，直疑乘兴到银河。逢人欲问支机石，此去星桥路几多。
野色星辉半有无，曲江舟子夜罾鱼。红鳞跃网无钱买，惆怅天涯尺素书。
石壮山狞不可干，倾江波浪作惊湍。残霞一抺吴天晚，正苦扁舟不上滩。
清湾气象暮潭潭，渔客车罾似引帆。三尺鲤鱼投密网，西江虽广尔何堪。
半掩船篷天淡明，飞帆已背岳阳城。飘然一叶乘空度，卧听银潢泻月声。
北风投晓渐雄豪，椎鼓车帆十丈高。枕底洞庭三百里，卧听天乐响丛嘈。
洞庭秋水接天流，万斛楼航不易収。才力似君方称副，此身只合载渔舟。
清川曲岸进迟迟，采得菊花三两枝。撚弄秋香斜日下，有懐江国去年时。
平沙衬水竹藏云，自古多招薄命人。我独远来追所好，是中鱼美绿醅醇。
城上苍虬困不醒，春阳己半未回青。只应一夜新雷震，渐放繁枝拥日星。
茂林新幄翠重重，犹有残花掩映红。庭馆渐虚容散涉，时攀园果作狙公。
匣有青萍笥有书，西风只影渡江湖。剩收岳麓春前景，冩入新诗胜画图。
带露葵花贮漆盘，周遭仍簇小鸡冠。人生爱赏无时足，但作姚黄魏紫看。
高平处士节尤孤，门掩江边径欲芜。诗好未窥新岁集，酒醇犹忆去年壶。
一别浔阳已隔年，官居应接谩纷然。南来瀑水倾江海，梦挈尘肝先洗湔。
满眼青湘浸绿苔，谁家篱援坼寒梅。天容婉美霜云薄，己逗春光入望来。
光彩沉沉万木西，青空围出酿燕脂。家园正对荒陂望，恰似腾波出海时。
独立千秋浑不倚，排虚直上似无根。履穿尚恐高难及，磴滑犹应险可扪。
斗柄峥嵘宜有概，星榆烂漫岂无根。祝融直上应窥见，阊阖虽重亦可扪。
南帝尊严𠡠六丁，剜湘为砚岳为屏。照青叠秀俱来会，惟有中峰在杳冥。
僧居晓看一峰青，迥绝纎尘点画屏。会有片云来触石，江湖三日雨冥冥。
风定南溪映碧虚，扁舟选胜百蟠纡。荇花荷叶明人眼，犹记当年入镜湖。
咫尺齐山不易登，力驱烦冗得身轻。瑶巅珉洞须寻遍，从此乘风上玉京。
旧游萧索十年余，走遍东南雪满须。醉洒银钩题岁月，窥寻犹在壁间无。
青山为路竹为门，千里江风到此轩。谁把吴王歌管地，一时分付给孤园。
春风仰屋卧田庐，海日鲜明柳影疏。梦觉不知身处所，此中依约是华胥。
平日扁舟千里行，朅来无地濯尘缨。朝衣趁晓东华路，喜有官桥流水声。
霞冠鹤氅一道士，梦半留丹三四粒。云是月华宫里人，掌心微带银波湿。
利绾名驱夜废眠，王城车马日喧阗。谁知坦腹春风里，醉卧墙阴不计年。
晓日苍凉宿雾东，蓬莱金碧起浮空。沧溟万里排天去，人物纷纷海市中。
丛祠斋澣夜焚香，解带投眠小簟凉。云色倚秋犹缥缈，雨声羞晓故摧藏。
渺小墙阴数尺栽，儿童欲拔几徘徊。须知造化机闗敏，坐见童童羽扇开。
合抱庭槐已是奇，何年春色长孙枝。主张莫使随薪槱，会见繁柯偃盖时。
团团样学天边月，汨汨声回地底泉。剩贮黄金还屋税，此功宁止见山钱。
吉仗凶仪备古今，哀歌仍杂管箫音。喧阗四海修同轨，未满君王孝养心。
元夕三宫彩仗随，月华灯彩近瑶池。连昌故老曾经见，似梦如醒恍自疑。
郁郁陵台瑞气多，短箫声裂想悲歌。西郊泪尽身先返，唯有心随洛水波。
垂杨正好移舟看，轻舸何妨出沐迟。叠嶂双溪虽未歴，白云芳草已相知。
杳杳芜城起暮钟，亭亭华月照秋容。便疑碧海依墙堑，云水情知隔万重。
吴楚中间天杳茫，愁霖倾卷水洋洋。千帆渡口低鹏翼，海濶风微不敢翔。
扁舟昨出国门东，烦暑端如坐甑中。一雨一凉皆可喜，只嗔三日打头风。
白雾应连沧海东，邻舟相失渺茫中。时时客子江头语，社过应须有好风。
波声滚滚百川流，七日津亭厌舣舟。遥望丛祠烧的乳，美风相遣莫淹留。
去尽江湾伴侣船，整帆徐出浦沙边。风涛沃日心弥壮，老矣无因似昔年。
十顷西池碧近天，春深调马教龙船。至尊勤政欢嬉少，企望銮舆又七年。
云雾猊香锦绣堆，千官重列序宾仪。欲知湛露零萧处，尽在天杯侧劝时。
水际天边尽画屏，广寒宫阙玉为城。南来已为江山助，到此逢山眼更明。
矶下长川欲倒流，江豚出没水禽浮。凭谁为告诗仙道，今到青天尽处游。
山矶环合辟鲸虬，白水如汤动地流。崖崿尽成斤斧迹，当年谁与化工谋。
一帆安穏转汀洲，吞吐波澜画鹢遒。三尺龙文光景动，川平何处有蛟虬。
破除纲纪事虚空，可恨萧家一老翁。鱼烂土崩俱自取，不须侯景到江东。
鉏决隄防纵怒涛，横流四海尽滔滔。单于已入朝阳殿，软语空疑定力高。
宫殿沈沈鏁碧云，仙葩相倚正敷芬。珠帘翠幄知多少，不碍清香处处闻。
芸编校罢得嬉游，池馆虽春爽似秋。同舍病郎追不及，喜传佳句到瀛洲。
浴日池光初炯炯，三春禽语已关关。珍台闲馆波涛接，太液昆明伯仲间。
奉灵池馆鏁幽深，遗迹凄凉故老心。维岳云车时一下，直疑弦管有来音。
啾啾黄雀在枝间，岁晚荒郊怨苦寒。容易惊飞无处所，人家曾借画图看。
开岁春寒便有花，官闲只饮酒如霞。殿门促贺新幡胜，书馆年来事事嘉。
日过鼇山三丈红，陈编相对鬓如蓬。朱门请谒无时了，且访东邻慢𫍟翁。
西苑池塘涸海流，君王十骑月中游。蛾眉排户争新宠，不道迷藏自有楼。
杳杳扬州只隔淮，龙舟彩舸映天来。春风咫尺伊川路，不放君王殿脚回。
红尘迎马尽飞浮，日脚横天凝不流。金碧峥嵘凉意动，归轩聊作化城游。
推倒西墙平日功，暑天饶作一窗风。人间岂有炎凉隔，只在施为向背中。
几岁榴花蔽曲隈，繁阴初逼坐中来。西邻小槛如图画，偷入帘帷次第开。
山轩斜透山南月，坐看天边桂影移。圆扇矮床凉透骨，怱怱无奈上朝时。
御水泱泱绕禁闱，碧芦红蓼转相宜。玉堂金阙非人世，亦有繁华具尽时。
宫城北转乱蝉嘶，乔木阴云水满陂。一阵风来掠华鬓，江湖清兴有谁知。
闪闪风中夸绿醽，当年匹马下旗亭。秋原败叶声如扫，只有云山伴醉醒。
寒窗劲色晓覃覃，又见京华腊月三。官渡梅花应照水，香清回首忆江南。
剑阁横空鏁蜀门，资中岩岫若云屯。天倾白日千山砥，峡束长江万里奔。
资山岩谷多神仙，鸾车凤马随飞烟。神女萧萧来暮雨，浮丘往往下云𫐌。
醮坛高倚碧天开，中有清都白玉台。雾拥霓旌乘月去，风吹仙乐下天来。
五月江流万贾船，迅如飞电擘群山。荆云峡雨须臾过，白帝江陵朝暮间。
六月炎蒸烈火高，黑云驱雨驾波涛。千崖雪浪飞泉吼，万壑阴云古木号。
风定江澄境象闲，水清波影倒云山。渔舟荡漾清光里，白鹭惊飞杳霭间。
夷界荒山几万重，西穷月窟与天通。何时汉使还持节，从此乘槎上碧空。
武侯祠庙徧空山，万古名垂宇宙间。昔日南人皆稽首，至今歌舞聚夷蛮。
黄河倾落九天来，砥柱三山立欲摧。崖谷吐吞成雾雨，蛟龙战鬬作风雷。
巨灵赑屭两山开，东放黄河万里来。地轴横斜争斡转，天维欹侧恐倾摧。
禹开砥柱放河奔，浊浪轩轩日月昏。唯有三门君不见，惊波一起动乾坤。
砥柱初开禹力穷，黄河从此去朝宗。长鲸一喷连山起，岌嶪高于太华峰。
夜上朝天晓不极，举头唯见苍苍色。廻看初日半轮明，下视嘉陵千丈黑。
地拆天开此险成，飘萧毛髪壮心惊。人间行路难如此，叹息何时险阻平。
君家潇洒住园林，更入青山迳路深。唯有白云为得侣，祗应流水是知音。
松姿鹤性自宜闲，天与幽奇避俗喧。谢客风流临海峤，秦人歌啸入花源。
南窗高卧看云生，日暮廻风动紫荆。鼓吹不须过野坞，青蛙雨后自能鸣。
夜静月明谿水喧，先秋风物已萧然。藤萝作帐云为枕，冷挂𫄨衣石上眠。
青山跬步去无由，唯有登临可散忧。浮世只知轩冕乐，几人能得少时休。
千山行尽见平川，鸡犬相闻俗晏然。父老共知仁圣意，十年重借使君贤。
使君昔日抚疲羸，曾奏囊封有直词。一卧家山今白首，重来犹拥旧旌旗。
两川相望各繁华，二牧蕃宣出一家。衣绣聊为乡社宠，行看召节向天涯。
海上蟠桃方结子，月中仙桂欲生枝。须知阴德多余庆，仁者从来与寿宜。
江上清香隔水闻，林间不见雪纷纷。春寒忽忆登山屐，归梦犹寻谷口云。
翦出潇湘一片秋，动揺君手向空流。微风自有云涛气，梦入江天一钓舟。
忘言象外已无求，应物环中自不忧。匠石旁观伤手斲，尚应皮里有阳秋。
野性从来麋鹿游，强加冠服秪为忧。何时放出樊笼去，定似飞鸿上九秋。
银河秋泻月明中，云卷风吹下碧空。终夕玉堂魂梦冷，蜀江声绕水晶宫。
门生犹记凿龙登，载酒东堂命友朋。终日清谈陪几杖，赤松况是坐禅僧。
暖吹红紫上青枝，掠水风烟巧自持。蜂蝶鸬鹚各芳意，锦囊消得探春诗。
小雨如酥露乍晞，屿花汀柳自相依。画桥不碍寻春屐，谁傍烟波拾翠归。
困倚沧波绿却摇，冷烟疏雨共萧条。谁将轻薄娇春态，强拂人头向市桥。
欲问葛陂安在哉，端疑波底化龙来。子猷此兴君知否，小径何妨卷竹开。
著漠寒芦不见花，暗藏鸥鹭啄晴沙。暖风吹起浑无定，半落僧窗半落槎。
照水横横蜀锦囊，年年泽国为谁芳。朱颜自得西风意，不管清秋昨夜霜。
懒对陶家酒瓮开，东篱寂寞久风埃。会须结取登高客，折上龙山醉帽来。
何人骑鹤上瀛洲，清影明波正九秋。吹罢玉笙端不见，满空桂子有谁收。
点柳妆梅不暇裁，平波直拟涌瑶台。钓矶苇岸知何许，几误渔舟夜半来。
亭亭古干对沧浪，雨洗风飘老吹香。晚岁何人同寂寞，水西我有读书堂。
桃源深处一招提，门对寒云路绕溪。长使千峰光景动，未应洞里老金鸡。
万壑声中柏子烟，高僧日日看云眠。当年象虎今何在，千古寒堂一铁鞭。
仙去人闲地转灵，蛟龙合处谷风生。谁知云雾千峰顶，长作青天霹雳声。
流水山闲无尽时，登临到处与心期。世人只爱桃源好，梅熟山闲怎得知。
鸡犬同时亦上升，赤云今日几人行。我来正唱升平曲，不用山闲变姓名。
十里曾闻一啸声，当年猿鹤想犹惊。白云不碍青天路，赢得重来攞手行。
万松偃蹇插云根，四面诸峰尽子孙。日日飞烟云雾敛，不妨掌上看乾坤。
雪顶胡僧眼戏天，只应风月是生缘。那知坐作人间雨，千丈岩头一道泉。
叱咤沧溟雪浪空，鲸鲵骑去杳亡踪。炼丹井畔春萧索，知在蓬莱第几重。
又入西湖醉过春，岭头猿鹤几时闻。无端雨意随人去，直恐衣巾尽是云。
万个松杉一颗珠，老僧心手最工夫。冷光长在千峰顶，谁道人间夜月孤。
等是人间出世人，数他珍宝信非珍。茫茫白日谁回首，此处元无一点尘。
苍岩赤壁耸崎嵚，长者何年为布金。却忆樵风生乳窦，万松回合两龙吟。
吹落清香缥缈风，楼台仿佛水边红。人间谁是丹青手，画取春湖细雨中。
山农未用踏沟车，一穴灵泉荫万家。香积从今饱檀施，会看讲夜落天花。
抱山重屋两回廊，杉桧如云百尺长。香火它年谁第一，老师辛苦顶如霜。
了无情解作攀缘，一钵三衣只兀然。坐对青山不知老，学人休问祖师禅。
千峰下视尽儿孙，仙事寥寥不可闻。长作人闲三月雨，请看肤寸岭头云。
何年杖锡此徘徊，天上真官为我来。芝圃鹤归香火冷，石基空鏁旧莓苔。
诡形迥与万山殊，空洞由来一物无。直恐虚心自天意，人间穿凿枉工夫。
渊明休弄没弦琴，混沌中含太古音。闻说几回风雨夜，四山浑作老龙吟。
灵踪聊寄数峰云，雨意含云白昼昏。不用高僧时咒钵，一泓长贮万家村。
一啸风从空谷生，直教平地作沧溟。灵山不与江心比，谁会茶仙补水经。
苍崖绝壁印苔痕，陈迹千年尚似新。杖履纷纷走南北，几人不是刻舟人。
高僧终是笑凭栏，亦似无心懒出山。几度海风吹散雨，坐看彩翠落人间。
隔水岩花红浅深，花边相对语幽禽。管弦不到山闲耳，谁会凭栏此日心。
云过千溪月上时，雪芦霜苇冷相依。正缘野性如僧癖，肯为游鱼下钓矶。
水绕陂田竹绕篱，榆钱落尽槿花稀。夕阳牛背无人卧，带得寒鸦两两归。
荐尽春园晓焙寒，灵踪留待使君看。寒泉冷结花纹细，玉椀香收雪点干。
不见风流李谪仙，彩笺谁继碧云篇。黄花零落芙蓉老，惟有青山似去年。
茅君失却三神鹤，王母应添五色麟。草木未春花事动，乾坤不夜月华新。
天风吹散赤城霞，染出连云万树花。误入醉乡迷去路，旁人应笑却还家。
不管霜毛不贷人，一年旧了一年新。山窗未晓闻山乐，可是梅花漏世春。
风吹雨脚细于丝，泠暖浑如寒食时。不待千山消尽雪，小红已到杏花枝。
沙溪过雨半清浑，径石高低带雪痕。又见山农话春事，腰镰两两唤儿孙。
断桥高下路横斜，隔水人烟四五家。雨后一枝红带雪，风流不道有岩花。
一溪高自扑岩来，寺在岩腰水抱回。林下老僧相顾笑，柴门今始为君开。
高低深浅逐阴晴，一簇林峦画不成。谁道青山怕云点，白云点处转分明。
四山面面玉成围，只许闲云去又归。更有小轩人不到，落花狼籍点苔衣。
只见青山无水声，到头耳目未全清。年来赏遍江东寺，才入今宵睡未成。
六国干戈擅霸图，先生谈笑有工夫。不知当日纵横梦，曾识水声山色无。
榛棘丛中旧草堂，千年谁复辨兴亡。累累付与张仪印，珍重空中一炷香。
枉将风月恼肝脾，懒复雕镌出小诗。昼日焚香面山坐，卷帘时与夜僧棋。
小白山前大白山，两山强坐属僧闲。何时卜筑三椽地，黄帽青鞋日往还。
白云堆里笑呵呵，上接天衢不较多。翠锁亭台山月冷，香风吹裓尽莎罗。
一峰傍倚两山朝，云里龙孙响佩瑶。长与幽人发高兴，不辞雨雪过溪桥。
龛灯隐隐夜初分，落果猿啼枕上闻。客梦欲成成不得，一窗残月半床云。
十二峰头月未央，天风吹下紫芝香。我来分得僧清致，布衲蒲团一草堂。
云山流水水中山，尽日青藜共往还。更向僧房看图画，不知身在画图间。
别开小径入松关，半在云间半雨间。红叶满庭人倚槛，一池寒水动秋山。
昨日南山今北山，山南山北几时还。世人只道僧闲好，未必僧闲似我闲。
老来漫有爱山心，酒少茶多却不禁。一夜上方欹客枕，隔窗自伴冷猿吟。
山水连村不见村，冥冥细雨湿黄昏。秋山咫尺无人到，须信闲人不用门。
山空水落见遥村，取次人家只隔云。一阵西风雨中过，溪头笑语陇头闻。
江云扶雨暖溶溶，来往东西只信风。早晚晴阴浑不定，青山半在有无中。
鹅鸭相呼初出田，昏昏云日澹平川。寒云数簇山南北，不见人家空见烟。
黄河西渡出平沙，汝颍东流千里遐。给饷当年秦令史，封侯不种青门瓜。
年来策蹇胜乘舟，楚塞齐边春复秋。不教微生同腐草，青山依旧水西流。
恺悌侯藩修禊事，风流草木荐天香。使君喜为民行乐，拟筑春光作舞塲。
居然讼息愧王通，反闭柴门亦古风。幽鸟一声庭日永，轩窗从此近卢仝。
月满平湖夜渐深，浩波千顷荡黄金。不知世有荣华事，何至中藏喜惧心。
天边毫末见千峰，景物都穷见不穷。因念当时小天下，亦如亭上老仙翁。
庭下新来不掩门，洒然无复旧时喧。小锄轻瓮从兹起，无补清时合灌园。
道义相欢胜饮醪，况添流雪见承糟。卧篱一醉陶家宅，不是龙山趣也高。
万险千艰六出身，如今也得避嚣尘。须知从此寒原上，有个行歌拾穗人。
可怜平地不生钱，稚老累累被索连。困苦新圗谁画此，祗愁中禁又无眠。
天险尝闻不可升，人间危堑更难名。欲知平步亭中意，平得心来处处平。
琴虽古意元无取，诗近虗名亦懒吟。不是将心就无事，都缘无事可关心。
风送微凉来小户，月回清影向疏窗。不知人世何珍丽，可与诗书气味双。
似此平生只藉天，还如过鸟在云边。如今身畔浑无物，赢得虚堂一枕眠。
西风不入小窗纱，秋气应怜我忆家。极目江南千里恨，依然和泪看黄花。
香罗如雪缕新裁，惹在乌云不放回。还似远山秋水际，夜来吹散一枝梅。
侍宴黄昏未肯休，玉阶夜色月如流。朝来自觉承恩最，笑倩傍人认绣毬。
隋家宫殿锁清秋，曾晚婵娟飏绣毬。金钥玉箫俱寂寂，一天明月照高楼。
堪恨隋家几帝王，舞腰缓尽绣鸳鸯。如今重到抛毬处，不见熏炉旧日香。
泪痕如雨欲垂垂，知汝心诚系彩衣。江外若逢鸿雁过，时将音问寄庭帏。
青山远远水回回，初见钟陵城上台。将迎不独儿童喜，杨柳看人亦眼开。
画舫急随江上鸥，犹嗟不及水先流。欲知今日陈雷社，不数当时李郭舟。
长春月月与玫瑰，烦近萱堂仔细栽。却语花开无造次，老亲寒食以前来。
朔风吹雪满天涯，寂寂朝云冷万家。试步城头望坊巷，玉枝无处认梅花。
孤城幽谷晚烟重，事绪无过与此同。寒夜独吟风静后，扁舟应宿月明中。
秋来常苦客飘蓬，身羡归鸿飞复东。欲问江南是何处，乱山扰扰自无穷。
翠色苍茫杳蔼间，船人指点是庐山。浮云作意深藏护，未许行人取次看。
苒苒秋风吹我衣，留连清胜夜忘归。眉横云外新蟾上，雪落林梢白鹭飞。
碧竹侵云一万竿，挟书时此共盘桓。湘沅见说官期逼，预惜朋游别去难。
疏疏星月帖云浮，槐叶风声已转秋。欲寄归帆终未得，徒分心逐水东流。
系舟此地昔徜徉，杨柳今时更老苍。却望灵芝西北路，秋风吹泪满沧浪。
马头今日过中都，到得雄州更有书。道路莫嗔音问少，天寒沙漠雁全疏。
沙陀行尽见南山，过却中京更少寒。欲寄梅花无处觅，祇将书去报平安。
荥阳知汝已还都，未得陈桥别后书。头鬓不干霜雪事，冬来一似草雕疏。
东风吹雪满千山，便似江南料峭寒。天意人情终是别，渐知风日近长安。
雪余税马立孱颜，望尽南垂北际山。一段黄云凝不散，胡人说是瓦桥关。
晓起南山暮北山，夜深归梦祇山间。山中亦有流泉好，不许行人洗病颜。
闻道朝正使入关，殷勤试托寄书还。逢人若问今何许，已过金钩第一山。
山谷冥冥风怒号，故吹霜雪上绨袍。风波末路嗟奚拙，露电浮生笑自劳。
傍火时寻柏子烧，青灯笑语夜寥寥。殊方更喜人情好，长日不知山路遥。
易水涿山无苦寒，燕南本是旧家山。山头更觉尧云近，玄鸟徘徊望汉关。
将军誓愿斩楼兰，涕泪横流杯酒间。紫气剑埋终未试，黄金印大亦何颜。
朔风白昼不胜寒，清晓马行霜雪间。纵目还经望云岭，伤心不见采芝山。
手拈弓箭膝横刀，著尽君王赐战袍。语及灵州心欲碎，使轺今日敢言劳。
气血畏寒身畏劳，养生曾去问参寥。我今与子俱错计，霜雪正严山正遥。
太平天子不言兵，拥节来经右北平。论将无人思李广，笑谈樽俎倚儒生。
人臣思国似思亲，忠孝从来不可分。更与诸君聊秣马，尽登高处望尧云。
有鸟羽毛非子规，向人如道不如归。使轺不用君多劝，未到归心已似飞。
追诵寒梅佳句新，东郊平昔与迎春。今时独赋云岩路，目断蓬莱高阁人。
万木低徊冰雪辰，寄声凭尔急催春。即看苑囿芳菲遍，还见池台歌舞人。
不问萧条风雨辰，一花自与物为春。如云不比东门女，若雪岂非姑射人。
滴叶开花妙入神，酥盘忆看北堂春。潇湘此日堪肠断，随处幽香著莫人。
折得寒梅自水滨，恰如去岁在宜春。潇湘不见江南客，祇有花枝似故人。
眼看梅花愁更新，到头不似故园春。风前一片花飞落，节物匆匆更感人。
沙村飞雪白于云，野岸寒梅已放春。诗兴乡愁俱不奈，江边愁杀杜陵人。
兀坐形忘入眇微，泊然无事亦无思。个中若得真消息，先报维摩长者知。
一丝急急一丝迟，触物苍茫若有思。流水高山新作操，十年留待伯牙知。
万事纵横似乱丝，道人莫道便无思。五湖风起浪如屋，祇问鸬鹚知不知。
岘首人亡无限悲，高阳客散有余思。急来相就一游乐，明日东西浑未知。
十年祇有一钟期，泪落相望百尔思。寂寞广陵无复见，崩腾霖雨几人知。
潮落淮风怒不收，升州一日到真州。多情杨柳能青眼，底事波澜亦白头。
禽鱼惯熟见歌舞，池沼亭台应是家。物物眼前浑自好，不须更种芰荷花。
天地空空无一尘，谈空可惜枉劳神。欲知空外谈空者，恰似梦中占梦人。
朝雾苍茫暮雨低，恰如梅子欲黄时。三分半是行人泪，莫怪行人鬓已丝。
灯前微雨惜黄昏，想费慈闱夜倚门。知汝悦亲能有道，不应惟种北堂萱。
非薄今人爱古人，今人祇说李将军。英雄岂遂无如广，叹息寥寥久不闻。
凤鸟不鸣今几时，太平今日合来仪。湖塘羽族多如雪，恐是当年养鹤池。
雁奴到日人初别，燕子来时我亦还。驰马直登山绝顶，争图先见瓦桥关。
孔门弟子数三千，高弟惟称七十贤。用舍行藏谁与比，当时独许一颜渊。
高才独立圣人门，千载巍巍道愈尊。试读尘编问遗事，终身不及百余言。
楼头星斗烂文章，锦绣中焚百和香。月似中秋灯似昼，总将明德奉吾皇。
灯火能催万物春，花间蜂蝶已缤纷。太平会与民同乐，总道吾君是圣君。
市废商廛野废耕，通宵笑傲乐升平。楼前乐奏九成曲，楼下人呼万岁声。
珠翠云随凤辇行，重楼截臬与天平。春风不禁宫中事，吹落珠帘笑语声。
淡云斜月晓昏昏，风物迟回认故园。竹叶密藏林下寺，桃花低映水边村。
袅袅溪边杨柳丝，纷纷墙外小桃枝。流鶑恰似无机械，春满人间亦未知。
尘沙骑马听溪流，淡薄春风却似秋。坐忆洞庭波万顷，滩声长在钓鱼舟。
尘土冥冥二月风，寥寥天外有归鸿。松阴想见芝山路，隔浦溪花岸岸红。
娟娟花木向春荣，婉婉黄鹂隔叶声。冷淡一官祇自笑，五更骑马看清明。
丛筠叶叶晓风寒，乔木阴阴昼日间。要路想公无此乐，蓬莱新有道家山。
鱼飞鲸跃出波澜，独立蓬莱缥缈间。会有清诗寄芦竹，能无归梦到溪山。
药炉几日就丹砂，流出仙源万里赊。及物从来多隠德，功成知不在吞霞。
重云隠隠即吾家，竹影松阴一径赊。坐久肺肠清似觉，远心飞去出云霞。
暮云不肯破重阴，祇系萱堂夜夜心。马上北风吹泪落，细随疏雨湿衣襟。
去年万载驿逢冬，今夕万安村驿中。长笑布袍翁发白，不知今我亦如翁。
道途泥滑水溶溶，嗟尔胡为风雨中。闭户熟眠无一事，浮生多谢富家翁。
眼前百万四千门，尽与山河寄一尘。毕竟一尘还是梦，梦中无法亦无人。
草草盘蔬村野中，粗疏祇似旧家风。猫儿虽有湖南笋，勺子即无江外菘。
戍卒初来自邓州，问言曾见法曹否。祇云白发青衫者，黑瘦三分似状头。
诸佛当年说色空，色空已坏合还风。定随妙喜山河去，西入维摩方丈中。
湖外春风未到时，竹间时复见梅枝。文章不似少陵客，漫对清风无好诗。
梅与小桃相间栽，梅花应会鬭寒开。春风最惬慈亲意，想得安舆暇日来。
大禅痛与藤条四，林际轻弹蒿指三。皮肉枉遭人戮辱，面颜犹使我羞惭。
万里江湖一钓舟，夜寒乘月过沧洲。投竿不比任公子，误得骊龙亦上钩。
胡床误看碧松枝，自爱壶中日月迟。冰尽暖沙眠犊子，波间细雨浴鱼儿。
无弦不似伯牙琴，笑杀钟期错用心。却爱铁牛机外语，知音何似不知音。
想见匆匆眉发新，遥知祇是旧时人。不堪侮弄彭公老，二月犹呼作孟春。
饱食无庸近素餐，低徊还恐似墦间。黄昏一读遗编尽，梦寐清风亦厚颜。
洙泗三千弟子贤，行藏独许一颜渊。先生出处俱天意，无怪公孙尚间然。
咫尺书从江外来，红尘心与眼俱开。盐官扇子真无用，漫得犀牛入手来。
明明佛日在颠崖，何事山岚不肯开。诸处即无甜水草，莫牵牛下雪山来。
玉津亭树雪层层，故比人间分外清。恰似江南春到处，梅花一片拆园英。
珠珠露缀青云叶，幙幙烟藏碧玉枝。频有好风惊独寐，故留明月照相思。
愁忧平日漫纷纷，浅俗何能补上闻。欲乞一舟江海去，听君功业上青云。
倒囷虚廪出珠玑，万事从容指是非。世有贾生人未识，漫闻流涕欲沾衣。
尘尘法法总无穷，宛转回环路路通。亿万恒河沙世界，会知都在一轮中。
重阳不醉篱边菊，故老匡庐访远公。信笔更题诗满叶，总随流水出云中。
海上句丽百衲衣，天南身毒一笻枝。卧龙独乐愁为雨，今问庞公过在谁。
颠倒纵横如彼何，清词丽句不妨多。维摩亦漫称居士，木榻堪怜似老婆。
云中笑语觉风生，摩诘今时令独行。摇首谁能拜弥勒，皱眉却合怕渊明。
山花时复对行舟，想笑行人易白头。流水尽窥春燕舞，近山晴见暮云收。
篇章近日更腾掀，字字含容八万门。临水可怜人则远，浮云澄淡月黄昏。
江城双鲤得诗筒，应念劳劳梦幻中。雷电自知生有限，波澜还悟物无穷。
今年万载驿逢冬，恰似淮南风雪中。草草杯盘浑自足，笑谈只欠布袍翁。
去年冬至入分宜，雨雪思亲泪亦垂。今日载驰新喻道，大都浑似去年时。
三年把节走天涯，七过宜春城上台。林下道人还一笑，雪霜重见使华来。
天女匆忙来献花，庄严净妙一何嘉。儿童更少浑无著，自胜维摩长者家。
三年不见洛阳花，今日襄阳看转嘉。奔走簿书长似梦，不知春已满人家。
说禅半夜雨天花，不似无言气味嘉。汝但为维摩长者，我甘作浄饭王家。
花即是空空是花，算来无恶亦无嘉。凌烟老将今无事，四海车书浑一家。
芦苇萧萧吹晚风，画船长在雨声中。浮生厌足江湖味，好在溪边旧钓筒。
过从准拟酒如渑，腊到春风次第生。七日风流金胜好，九霄雨露锡银罂。
鸿雁行行如弟兄，天寒故故作秋声。江湖寂寞风雨急，今夜扁舟行未行。
系马却行海上滨，夜寒孤月故随人。自怜不及溪心月，正照萱堂鬓雪新。
溪边置酒稍徘徊，坐看溪声滚滚来。传语鸬鹚与㶉𫛶，暂时相见莫相猜。
桥南桥北水溅溅，江海归心已浩然。素食日惭无补报，临流端欲问归船。
阴阴作雨祇漫漫，今日虽霜未苦寒。归去襄阳见吾弟，为言道路且平安。
秋阴作雨拟如何，祇欲催人涕泗沱。愁绝暮蝉无限意，凄凉啼咽不成歌。
儿女莫啼翁莫愁，十分栽插十分收。酒𥬠白蚁须盈面，花插黄金听满头。
大田既戒岁无忧，零雨其蒙夜复收。籼稻可惟斋马鬣，圣禾亦自秀牛头。
形容枯槁心若灰，参军新读法华来。维摩莫道无言说，不二门庭总自开。
小小林亭花竹幽，低徊似拟慰公愁。相看剧饮终无绪，坐叹风光信水流。
彩服当年尚黑头，鸣铙打鼓下扬州。老来却到经游处，一曲烟波一曲愁。
今年秋是去年秋，自是今游非昔游。晚日西风吹泪落，逡巡想已到扬州。
伯兮引领望不断，叔也掉头云未来。事事伤心无说处，终朝眼合不能开。
不是伤愁不作诗，吾言无益亦何为。肺肝欲语竟无处，惟有江头鸿雁知。
毋论鸟梦并鱼梦，一听牛呼更马呼。看取南柯如许事，睡时扰扰觉时无。
庄子蘧蘧梦蝴蝶，尹生昔昔睡呻呼。吾游直在诸方外，不但无忧乐亦无。
穷簷祇似在蒸炊，无事形疲心亦疲。惟有清谈能胜热，终朝无处不相思。
避热犹如避火攻，尽将身世隠壶中。微云急送鹿头雨，远水故吹牛首风。
春风随意自东西，可爱初春燕子飞。池外墙头花好在，会应留著待君归。
西山云雾隠蓬莱，滕阁峨峨亦壮哉。莫道长江空自去，一波涛起一如来。
边庭老将已成功，名在麒麟画阁中。塞外牙旗归万马，云间羽箭落双鸿。
荆山有玉比山丘，爱玩还将木李投。掣电一机吾会得，天边月在水中流。
天上参差殿阁开，孤城纵望兴悠哉。江湖凫鹤多如雪，总拟将迎杖锡来。
世间复见大威雄，把定乾坤一瞬中。郢市未能知白雪，弋人何敢望冥鸿。
生涯泛泛寄浮鸥，老矣华簪笑未投。宛转枕前清夜梦，还随修水近山流。
神巫作舞乞丰年，宛转灵场咫尺间。一雨坐令天下遍，无心随得似云闲。
少时见说饱丛林，宴坐垂年味更深。月印夜潭非有意，云归秋嶂亦无心。
非爱山林避市廛，一枝安隠寄残年。新泉遍作人天供，不用诸方五味禅。
天地悠悠共故乡，眼前差别亦多方。欲知道济庵前路，俱是将军旧战场。
如梦如泡如露身，簿书埋没老埃尘。上人因把诗装点，可学寒梅卖弄人。
马驹元似出西江，吾姓音声亦似庞。空乏本来无一物，珍奇新得璧双双。
山河大地一无穷，总在维摩丈室中。向火一杯茶似雪，莫嫌居士没家风。
有顶须弥寄一尘，山河全现法王身。众生与我俱无别，师亦难为第二人。
不道云居行路难，临歧留约待初寒。先烦寄语诸尊宿，莫笑庞公祇野冠。
人间六月日如丹，见说云居蚤自寒。他日游山看蜡屐，终朝临水濯尘冠。
波澜浮动月翻翻，细雨吹风忽在门。溪上酒家何处所，青灯明灭见渔村。
踏水穿云入翠萝，情知不恋旧时窠。巉岩头角今须别，试比黄龙较几多。
缥缈烟云水石间，生涯见说足安闲。更烦细问黄龙看，合在尘劳合在山。
高山人唤作南楼，便作篇章说事由。却得村翁亲说破，南劳即不是南楼。
天地悠悠共故乡，鬓毛苒苒几星霜。的然积翠家风好，行矣黄龙山路长。
抵虚投隙废精神，世态纷纷日更新。得丧是非浑一梦，不知悮却几多人。
戴天虽重莫辞勤，力尽何能报一分。我有此诚嗟不待，自怜终世不如君。
浮生处处托慈云，大热清凉一变新。愿力更能为法雨，欲令四海总无尘。
高山婉转一千寻，百拜灵祠泪满襟。今日几人能似帝，辛勤长有补天心。
槎头鳊熟物且旨，竹叶酒清人可思。临水登高终日待，此心祇有楚山知。
败谷死灰枯木枝，禅那一味说无思。优昙昨夜花开了，碧眼胡儿知未知。
杳霭冲融烟雨间，攀跻经涉几重关。洞天见说非人世，何似蓬莱海上山。
松竹山风吹我衣，溪寒细雨落霏霏。琴声仿佛窥幽趣，若到无弦意转微。
村北村南几往回，云中咫尺见崔嵬。今时不似维摩诘，指掌能移妙喜来。
春风醉死百金瓯，不记颠衣笑史䲡。更欲画船留瞬息，花间一饮破离忧。
交情淡薄爱天真，亲寄韶容到窭贫。便乞诸公城壁饮，风前同醉一枝春。
尘土相欺老病身，韶华似亦厌清贫。且须一饮城头晚，醉送鶑花万里春。
新诗来乞菊花秧，种植还须近宋墙。待得来年花烂烂，约君颠倒醉秋香。
祇因霜雪妬萌芽，不意新诗谯惜花。芳本无心恋贫窭，迎风争入相公家。
议论优优喜自得，簿书故故来相关。夜深归梦无羁束，绕尽南轩一席间。
城外江山照眼明，城头花草弄春晴。欲歌风物无才思，须约诸公载酒行。
城外人家梅子枝，细花欲出蒂开时。光迷路迳雪应妬，香满幽林鶑未知。
草色初成城上春，春风步履衬浮云。踏青未得游人见，烟日遮藏待使君。
落尽桃花梅子英，一枝霜雪自光荣。猛怜夜月纷纷影，频听秋风细细声。
春风桃李绣朱阑，更插芙蓉待薄寒。花萼未成驺从起，异时空作憩棠看。
身世几何长百忧，尘埃相望转悠悠。移尊稍欲临池饮，眼看波涛泪亦流。
十方同是一空虚，饮啄随时祇自如。旧日事来长是笑，而今和笑没工夫。
纱帽筇枝鬓发苍，笑谈中夜共寒缸。诸人不用称居士，我是彭公不姓庞。
丈室灯寒夜未眠，竹间流水听涓涓。试看石耳峰头月，何似云居天上圆。
朝车暮马走尘埃，眼疾昏眵洗不开。门外柳阴清似水，十分留著待公来。
丁宁风伯莫相催，莫放船头容易开。更语水边鱼与雁，不妨日日寄书来。
新诗清劲何所似，祇似金𫔇刮眼开。流水上同知者乐，好风知是故人来。
不但离肠夜九回，眉头十日不曾开。田园愈更不胜说，忆赋渊明归去来。
黄昏云散山山雨，优钵花开处处春。宝塔寻常凌宇宙，灵坛咫尺觐星辰。
稍涉诸方问所归，自怜三十七年非。师言本自无非处，浑是真如第一机。
禅师谈实不谈虚，亦有文章水不如。自说金𫔇元不用，谁云价重百车渠。
翠藤老木抱千山，行色归心各等闲。恰似白云多自在，不同飞鸟倦知还。
细磨密衲作袈裟，曲水遥岑宛转花。海外梯航输佛土，日边缄𫔎赐禅家。
百花众宝细庄严，不是青州旧布衫。满载天香浮远水，遥分春色下层岩。
上苑亭台看雪飞，清寒十倍胜常时。腊深梅蕊争先出，风急杨花忽倒吹。
地禁蛟龙藏玉宇，天寒凫雁浴瑶池。人间合有丰年颂，不祇梁园漫赋诗。
天上春风破雪回，好花万点鬭先开。情知岁有元丰瑞，合得君王暇日来。
落雪纵横映步趋，分明身世在蓬壶。天家自与人间别，祇种琼花十万株。
艺祖不嫌宫室卑，神孙今不剪茅茨。太平风俗终还厚，长似唐虞夏禹时。
飘飘亭观贴云浮，知是蓬瀛第几洲。天子焦劳游乐少，池台鱼鸟自悠悠。
浮萍满载江湖兴，翠柏长闻金石音。丈室寥寥尘外事，相看真不异山林。
一似维摩万丈居，俱无未足亦无余。忘言自看恒沙水，却笑临川苦羡鱼。
碧芦满眼送清秋，潇洒怜君似退休。一夜高风摇翠玉，五湖归梦落渔舟。
不是山林非市朝，槐阴满眼送萧条。公行已在青云上，乃肯吾邻共寂寥。
里巷吾真孟母邻，虀盐知不笑清贫。风云祇恐公飞去，那肯淹留寂寞滨。
雨细风开草叶长，烟深日著柳梢黄。幽人对物心千里，玉麈朱弦宝鸭香。
浅水池塘莲叶香，红尘道路柳阴长。黄梅雨裛栏干湿，翠柏风吹襟袖凉。
江湖范蠡扁舟上，巾履维摩丈室中。每爱师如莲出水，却嗟予作鸟窥笼。
黄鸟频来傍水飞，杜鹃何故向人啼。短亭尚见临漳在，新水苍茫路欲迷。
北望南淮云更遮，别离始觉路为赊。深林青杏还争熟，浅水红莲亦自花。
朱明犹自有春天，野色逢迎定洒然。蕉叶莫虚停酒盏，杏花频委寄诗牋。
定向邮亭梦渚亭，天凉莫放酒魂醒。浮云不出月明白，急雨忽来天晦冥。
白头朱绂照银鱼，自笑名涂底屈纡。见说近来隆简素，高飞万里看鹏图。
柳色溪头相照深，诗翁收拾寄清吟。晚风吹散千丝缕，巧系游人夜夜心。
林外溪头榆荚钱，风吹个个一般圆。浑疑萍叶轻分去，恰似苔花碎接连。
溪山幽隠一闲身，憔悴今随逆旅尘。南国浸辽愁似织，北音不至别如新。
鸣珮即朝天北阙，杖藜且徧水云山。周爰所得知无限，更有新诗满箧还。
孤城带雪望天涯，潇洒风情自一家。景物尚嗟春意满，雨枝零落不成花。
朔风吹雪落云端，腊意春容尽苦寒。收拾浊醪成一醉，怅无丝竹借余欢。
道上人家梅子枝，背春还复叶离离。诗翁触物俱归思，不用风前叫子规。
物物自然非所忧，笑君叹息及浮沤。恨无清丽惊人句，尽破凄凉满目愁。
花明肥上藏舟浦，水照淮边梦蝶台。千里悠悠各春色，可嗟无计共尊罍。
少狂千兔秃诗毫，醉看真珠酒滴槽。白首不堪论往事，清尊祇可慰徒劳。
西山曲折北溪横，百里中无十里平。道路雨余多可喜，高田一半有秋成。
五月南州荔子花，道山杳霭路歧赊。谁将长乐陈生笔，写寄于陵仲子家。
自有澄波照眼明，偶题琴渚亦强名。今君应得弦歌趣，愿听渔樵一曲成。
应是南湖冰已开，云中想见小蓬莱。东君且莫催花发，留待朱颜使者来。
马头不是病风埃，相别相望眼不开。祇有瓦桥书可附，何缘不寄一声来。
横槊赋诗人健杀，据鞍著睡我闲生。芭蕉居士身犹健，蝴蝶庄周梦不成。
殊方无处问平安，怅望衡阳雁未还。归马不知山远近，北山未尽过南山。
有女夭夭称细娘，真珠络髻面涂黄。华人怪见疑为瘴，墨吏矜夸是佛粧。
投老不堪行路难，衰迟久合老田间。雪霜一意催蓬鬓，尘𡏖多方污病颜。
白首功名意已阑，正如飞鸟倦知还。苍茫杳霭云深处，说是燕然旧勒山。
朱颜使者黄金带，铁面将军紫罽袍。会道因缘非一日，忘怀彼是即忘劳。
五更风雪霁层霄，残月寒星共泬寥。道路长如之字转，胡人能以近为遥。
往来道路好歌谣，不问南朝与北朝。但愿千年更万岁，欢娱长祇似今朝。
百千妙法寄微尘，更向人间见大身。何怪黎阳七十尺，当时广倍百由旬。
伶人作语近初筵，南北生灵共一天。祝愿官家千万岁，年年欢好似今年。
使者东来说契丹，翠舆却似上京还。绣旗铁甲兵三万，昨夜先朝木叶山。
日夜归心折大刀，羔裘貂鼠岂无袍。利名毕竟拟何用，身世由来空自劳。
玉立风生供奉班，少时绿发照行间。今时大半成霜雪，莫把青铜照面看。
朔风吹雪著人寒，行尽千山复万山。旅思乡愁两无奈，不须诗债更相关。
夜寒灯火照长宵，祇有尘编慰寂寥。南北可怜身泛泛，梦归亦苦路遥遥。
七千余里未百里，一百二程今两程。更远此身须会到，长垣明日是危城。
晚风吹月上天涯，一夜光寒独自知。始信花开俱有意，可言云淡独无思。
风雨正开棠棣枝，尘埃复隔老莱衣。南北分人心欲碎，不堪频望白云飞。
月外征鸿自北飞，溪边流水亦东归。相思欲往还多畏，自笑浮生事事非。
急雨不闻枝上鶑，春风祇度管弦声。花梢日拥千兵出，柳叶低遮五马行。
天上归鸿林外鶑，去留各自有离声。须知野竹山花拙，不会迟留县尹行。
谁学枝头百啭鶑，故临风作断肠声。欲迟游骑从容住，还惜征车取次行。
扁舟日夜去程谙，道路应须笑我贪。月照病身犹汴北，风吹归梦已江南。
扁舟暮宿水声中，梦入沧浪狎钓翁。柳叶系船留夜月，芦花吹笛倚秋风。
马头一日对青山，万里归心插羽翰。暮雨晚晴风转急，京淮亦自苦春寒。
朝廷今日重农耕，劝募招怀有度程。四海田畴须垦辟，万箱菽粟看流行。
数枝分得广陵春，行李相看意亦亲。风急吹香浑似旧，露浓染色更争新。
御衣黄淡名先贵，襭子红多格已尘。归去欲为图画看，却嗟无似赵昌人。
回环万竹锁烟霞，步履迟留问故家。我向利名心最薄，青云合得旧生涯。
投明一雨见年丰，此乐知君与我同。左右水声长不绝，却疑身在钓船中。
薄疑身世近蟾宫，步武虚凉在在同。山色远追诗句上，泉声双落酒巵中。
松柏疏疏吹晚风，清凉分与众人同。泉声出自尘埃外，更在千崖万壑中。
夕阳却度石头溪，万事伤怀欲泪垂。谢氏游山行着屐，严公送酒立还诗。
容颜不少如前日，景物犹多似旧时。匹马瞻相无尽意，双泉想像不胜悲。
行尽钟陵西北山，篮舆恣意取峰峦。明朝未必无风雨，便泼浮云子细看。
林麓山头屋数椽，中庭翠柏上参天。庙廊岂不须梁栋，偶置荒幽亦偶然。
古人何计亦何思，世俗纷纷错自疑。天地百年俱梦幻，可能于尔较毫丝。
三星半月露孤圆，天地秋深夜气闲。光遍三千大千界，即非内外及中间。
长恨城中不见山，舟行饱满看孱颜。数家樵舍波澜上，十里钟陵烟霭间。
荷花十丈出尘埃，鸥鸟双飞近酒杯。雨霁黄云收拾尽，青山还会逐人来。
江湖秋夜月纷纷，溪水吹风作簟纹。渔父疑如傲世者，孤舟吹笛入青云。
江淮五月水涵涵，稍系扁舟宿翠岚。半夜月明风转北，五湖归思满双帆。
泊舟欲近皖公山，山在青云烟雨间。苍翠不容尘俗见，祇应留着待公还。
啼猿飞鹤近孱颜，想见仙翁步孱还。贾谊行须对宣室，谢安未用忆东山。
游从每笑未经旬，祇有为僚分已亲。自古论交何待久，白头往往却如新。
长芦一片倚江皋，叠叶低枝压怒涛。晚雾蔽云寒惨淡，晚风吹雨急萧骚。
鬓毛垂雪欲毵毵，道路风波老不堪。系缆短亭聊自慰，青山数点见江南。
欢声忽自满江淮，知是公车匪日来。霖雨会当苏岁旱，薰风正欲长民财。
公才酬酢有余闲，六路从容指顾间。仁泽但令民共乐，不妨清赏遍江山。
不见当年花木春，丹青台榭欲荆榛。簿书到日应无事，会与江山作主人。
渌水荷花一片开，池塘终日少尘埃。鸬鹚㶉𫛶无穷喜，总拟将迎画舫来。
孤亭叠石入云间，尽见江南近北山。羁旅此身长扰扰，不如飞鸟会知还。
隔溪杨柳绿毵毵，晚色迟迟认夕岚。细细乱山浑不见，渔灯数点照沙南。
一双掠水燕来初，万点飞花社雨余。辛苦成来君莫破，从来吾亦爱吾庐。
朝来爽气雨初干，乔木阴阴锁昼寒。深院下帘风不动，夕阳幽鸟傍阑干。
秋声一夜满长安，密雨疏风次第寒。幽草落花归思乱，寂寥终日倚阑干。
西风吹绉一池秋，故殿疏帘半上钩。满眼夕阳归未得，菊花桐叶伴人愁。
看尽斜阳夕未还，夜天如水断云闲。玉楼咫尺无人去，月上珠帘第几间。
重来时节又秋深，黄菊香中一炷沈。浑觉去年无限恨，物华人意总如今。
秋声秋色总无聊，千里相思鬓欲凋。独遶曲廊花院闭，夜深灯火雨萧萧。
识字如今尚未深，扫廊才悟便能吟。法云香火修行久，夜半潮声避梵音。
太守官清著破衫，祇应泉水误名贪。遥知雁足书难到，州在衡阳尽近南。
索寞还寻静处行，物华如旧岁华更。绿槐苍桧曾相识，想见英雄讶瘦生。
深炷炉香浅点茶，午庭愁寂下寒鸦。佳人仙去无消息，肠断春风一院花。
雪消姑射丰肌尽，云入阳台短梦频。可惜舞衣犹粉黛，不堪歌扇已埃尘。
春远落花随水尽，夜深明月向人圆。昆仑欲使知无路，仙苑分明隔洞天。
风月相望也不多，祇应清浅隔天河。欲凭乌鹊传消息，一度逢秋一度过。
忽地轻红四散飞，寻常春色未应稀。东风大是无情思，吹落余香便不归。
百花流转逐浮萍，柔质那堪殒妙龄。画手若能图列女，玉颜应许上丹青。
淡红浓紫总销魂，春恨无人可共论。徙倚暮寒襟袖薄，落花门巷月黄昏。
渔翁披得一渔蓑，物色虽幽奈冷何。长怪高宗问霖雨，元来黔首要中和。
须知元化仗丹青，移得沧江在画屏。看取乾坤一般色，可怜长短谩相形。
颜巷虽贫乐有余，箪瓢终不换金珠。长安大第连云起，还有君家此乐无。
富贵从来我自知，商岩霖雨偶愆期。祇应须鬓年来改，不及高宗梦里时。
巉岩瘦骨欲成金，云锁三茅洞府深。莫遣桃花流水出，等闲应被客相寻。
昔年游历访霓旌，多谢仙师数里迎。今日重来知有意，此身应不为公卿。
梦游仙馆逢真侣，为说生前与此身。本是富陵朱隠士，暂来人世秉陶钧。
宝炉香散晓烟寒，净几供茶遶座看。已爱六花金缕异，更惊三啜翠痕干。
浅深艳冶一枝枝，带露临风不自持。水上红云真缥渺，多才却忆退之诗。
春水池塘空苒苒，长安古道倍依依。争如绿向芳洲遍，不怨王孙去未归。
江渡隋堤千万缕，年年折尽最长条。谁知烟雨汀洲晚，闲舞东风拂画桥。
翠云摇曳波心起，清影扶疏月际来。结实终期丹凤至，虚心聊映小桃开。
闲伴晓云笼浅濑，半和秋雨羃寒沙。溶溶泄泄拖轻素，遮尽渔蓑与钓槎。
翠幄临流结绛囊，多情长伴菊花芳。谁怜冷落清秋后，能把柔姿独拒霜。
金蘂含香冒雨开，清无俗格绝尘埃。休嗟不及东篱下，也有幽人载酒来。
众乐亭前月满洲，雨余风静正中秋。桂华冷射千寻碧，十顷湖光烂不收。
六出花轻巧剪裁，瑶林玉砌映南台。冰澌四面寒光合，疑有飞仙月下来。
耻随杨柳娇春色，厌近芙蕖透暗香。直干凌霜终偃蹇，愿为一柱壮明堂。
花药氛氲海上洲，水中云影带沙流。直应路与银潢接，槎客时来犯斗牛。
千仞岩岩涌白云，不教紫翠落尘氛。长留雨后凭栏意，堆叠清光伴使君。
数仞环分一径深，讲筵深处暮烟沈。金铃木舌新扬意，忠孝昭昭剌史心。
昔年曾看海阳图，巧状湖山恐见诬。今日登临真可爱，画图翻觉少工夫。
云藏雨意明还暗，水激溪声断复来。恨君不且留千骑，同折岩花对酒杯。
黯淡滩头一艇横，夕阳西下大江平。与君不负平生约，同向金鼇背上行。
八十西山作酒仙，麻鞋乳断布衣穿。形骸一脱尘缘尽，太极光阴不记年。
又还垂翅下烟霄，归指临川去路遥。二亩荒田须卖却，要钱准备纳青苗。
酒吸阳春入肺肠，茶罢清风生肘腋。安知石所洞中人，不是武陵溪上客。
年来多病爱栖禅，宝鉴慵将照丑妍。却忆南湖孤顶月，定回金磬落岩前。
拂石跏趺树影宽，定回霜月照人寒。此时况味谁知得，写与秋藤居士看。
地炉无火一囊空，雪似杨花落岁穷。乞得苎麻缝破衲，不知身在寂寥中。
风软潮生江水平，遥峰隠隠浸寒青。自从香骨沉波底，独我为诗吊尔灵。
轧轧橹声离远浦，萧萧帆影落寒涛。殷勤滴酒陈佳果，将此深心慰寂寥。
江雨初晴远岸低，心因啼鸟陡思归。尔如会我题诗意，魂梦相求一处飞。
城中寸土如寸金，幽轩种竹只十个。春风慎勿长儿孙，穿我阶前绿苔破。
岩下相逢不忍还，狂歌醉酒且盘桓。仇香莫问神仙事，天上人间总一般。
天风吹散赤城霞，染出连云万树花。误入醉乡迷去路，傍人应笑不还家。
提得神锋胜太阿，万年妖孽尽消磨。直饶埋向尘泥里，争奈灵光透匣何。
胡孙儿子太惺惺，爱弄千年鬼眼睛。不现宰官身说法，时时来我顶头行。
凛凛寒光出匣时，乾坤闪烁耀潜辉。当锋坐断毗卢顶，更有何妖作是非。
银毬抛出翠烟深，聚散高低不自禁。飘去长郊迎暖日，飞来深院怯春阴。
水精冷浸碧丛玉，琉璃涌出青毛猬。何人采得离波澜，劈破颗颗生光寒。
高岩有鸟不知名，款语春风入户庭。百舌黄鹂方用事，汝音虽好复谁听。
赤叶枫林落酒旗，白沙洲渚夕阳微。数声柔橹苍茫外，何处江村人夜归。
湓浦城南旧隠沦，一堂无地可栖尘。石床春卧荼醾砌，撩乱余花堕酒巾。
归来诗酒洽天机，骚客无烦咏式微。三径就荒松菊在，洗除蒿艾浄秋晖。
沧江夜半月沉辉，客子行舟失渺弥。不用然犀刚照耀，波间百怪恶人窥。
风蒲猎猎弄轻柔，欲立蜻蜓不自由。五月临平山下路，藕花无数满汀洲。
雨暗苍江晚未晴，井梧翻叶动秋声。楼头夜半风吹断，月在浮云浅处明。
年少王郎一幅巾，杖藜呼我步城𬮱。红泥亭子阑干外，绝目遥看万树春。
一霎催花骤雨来，集芳堂下锦千堆。浪红狂紫浑争发，不待商量细细开。
蔼蔼春空宿雾披，桃溪柳陌共逶迤。阿戎莫道无才思，细草幽花总要诗。
叠颖丛条翠欲流，午阴浓处听鸣鸠。儿童赌罢榆钱去，狼藉春风漫不收。
晓风池沼水澜翻，春尽淮南麦秀寒。院落无人日亭午，柳花如雪满阑干。
怪雨盲风卷却春，傍栏萧瑟只青筠。引雏燕子朝来去，回首多情语更频。
一道河流远接天，两行官柳复萧然。村舂历历鸣何处，仿佛孤烟落日边。
回首山光古寺基，拂天寒木耿斜晖。孤撑渐与钟声远，但见风幡竹外飞。
午枕藜床梦忽惊，柳边雷送雨如倾。蜀冈西望芜城路，银竹森森十里横。
梵呗声沈香雾销，月明金殿影岧峣。夜深唯有龛灯在，风露满庭人寂寥。
娟娟云月照窗扉，纸帐形开梦觉时。庭下风篁自成韵，吹箫安用玉人为。
丛薄萧萧朔吹翻，暝鸦辽乱欲投村。江南雪后山无数，林表才分翠一痕。
春风随意可嬉娱，水有舟航陆有车。应笑杨雄未忘我，闭门犹著解嘲书。
梦幻皆输古竺乾，功名何用咤燕然。羡君一棹江南去，碧荠时鱼暮雨边。
虎踞龙盘亦漫雄，城荒狐兔往来通。可人惟有秦淮月，出没娟娟波浪中。
白下长干春雾披，家家桃李粲朝晖。悬知一见毗耶老，心地如灰不更飞。
斜照明明射竹篱，桑阴翳翳麦蛾飞。萧条一径无来辙，时见羸牛引犊归。
曲渚回塘孰与期，杖藜终日自忘归。隔林仿佛闻机杼，应有人家在翠微。
云峰缺处支筇立，溪溜声中弄扇行。习习南风吹百草，幽香知有蕙兰生。
芦梢向晓战秋风，浦口寒潮尚未通。日出岸沙多细穴，白虾青蟹走无穷。
今夜沙头月上迟，小萤零碎傍船飞。可怜光彩虽无限，何似婵娟一寸辉。
天阔阴云低抱树，沙寒鸥鹭欲亲人。小航泊处谁家住，修竹疏花宛似春。
去马来车声已阑，雪云低压暮簷寒。地炉山枿烧初熟，软语聊为世外欢。
碧瓦炉焚袅袅香，红柑紫栗更分尝。从来乐事人间少，不惜归途夜漏长。
多病山人能放旷，忘缘居士解逍遥。蒲团叠足清相向，谁道云林胜市朝。
遶山修竹晓参差，叶叶涂霜坠碧枝。日脚渐高风乍起，萧萧恰似雨来时。
隔屋萧萧风度竹，当空粲粲斗翻芒。峥嵘岁月人间暮，目断云山归兴长。
我思君处君思我，此语由来自谪仙。欲借野人传纸尾，待凭新雁寄辽天。
戏马台边驻马蹄，回廊曲院总攀跻。秦郎前日曾来否，试拂凝尘觅旧题。
百尺黄楼拂杳冥，楼前风物极峥嵘。东州词客浑争咏，独怪相如赋未成。
底事东山窈窕娘，不将幽梦嘱襄王。禅心已作沾泥絮，肯逐春风上下狂。
五更风雨闹秋堂，梦断篝灯尚有光。明日又为湖上客，船头云水正茫茫。
朝入春山千万重，暮归溪上漫匆匆。白沙岸口长回首，无数渔灯翠霭中。
欹枕船舷夜橹停，数行南去雁如绳。起来欲寄相思字，高拂银河唤不应。
云埋碧瓦寒侵户，榻照青灯夜色空。故国十年无限事，笑谈如在梦魂中。
宛转回廊漫布金，萧条寒日堕墙阴。门前合抱松千尺，黄鹤不来年已深。
万壑千岩夜未央，月华松色共苍苍。上方已觉无人语，金殿谁焚栢子香。
红芳落尽踏青青，哑咤黄鹂隔树鸣。午睡觉来听不足，杖藜重过竹阴行。
谢家兰玉竞芬芳，千里南来未易忘。犹忆娑罗双树院，月明相对坐胡床。
多病侵寻鬓已霜，昔年交友半殊方。吴台松栢今何似，想见龙蛇数尺长。
斗帐昏昏夜气蒸，移床趁月卧中庭。紫薇花露沾衣冷，翻觉华胥梦易醒。
墙角风欺竹影斜，数声啼尽欲栖鸦。重门已闭断还往，独卷疏帘进月华。
屈曲莎隄引兴长，肯辞芒屦踏秋霜。归来已奏孤城角，撩乱梅花落女墙。
两山斜抱翠逶迤，一水中间似渼陂。孤榜独来还独往，鸬鹚㶉𫛶莫相疑。
琤然一叶堕空庭，似唤幽人梦欲醒。斜倚素屏褰翠幔，沈香烟吐博山青。
南山爽气对朝扉，竹露吹风更湿衣。可是吟魂怯清景，何妨著屐步苔矶。
飞来双鹭落寒汀，秋水无痕玉镜清。疏蓼黄芦宜掩映，沙边危立太分明。
欲跨高楼旷远情，无端秋雨苦冥冥。峥嵘日脚漏云处，瞥见遥山一抹青。
西风夜半卷庭槐，卧听邻翁晓圃开。稚子相呼入林去，应知病果落莓苔。
问讯风篁岭下梅，疏枝冷蕊未全开。繁英待得浑如雪，霜晓无人我独来。
草枯蓬断正纷纷，翠干排簷不改阴。自是孤根难挫抑，骄霜傲雪本无心。
湖水苍茫四接天，短篷孤榜数回旋。想君东海东头梦，犹在汀洲白鸟边。
雷岫庵南千种梅，含芳准拟为君开。冷香秀色谁为主，趁取花时更一来。
兰英蕙萼竞芳新，左右吹香暗袭人。江海久无骚客赋，一枝唯可荐灵均。
清溪白石晓磷磷，洗露桃花两岸新。欲觅刘郎家住处，但闻鸡犬不逢人。
轻云著地柳垂丝，百尺高台独步时。遥爱南邻红杏树，晓来新有过墙枝。
蒙蒙小雨暗池塘，远树依微不辨行。可是晚来风更恶，杏花香乱扑回廊。
冰开池面初浮绿，日促花梢始破红。谩道春光来眼底，茫然无意对芳丛。
池南池北日融融，水荇风蒲各占丛。幸有花枝能照眼，可无诗句补春工。
城根野水渌逶沱，飐飐风船掠岸过。日暮蕙兰无处采，渚花汀草占春多。
柳外披烟舒远目，花边植杖坐芳茵。能言百舌深藏叶，解舞鹍鸡不避人。
雨阕中庭暖日浮，春禽百种聚喧啾。粉腰蜂子尤无頼，挠遍花须未肯休。
去岁春风上苑行，烂窥红紫厌平生。而今眼底无姚魏，浪蕊浮花懒问名。
碧流如镜转春渠，时送残红出雨余。可怕莓苔黏屐齿，强扶筇竹过邻居。
雨洗楼头碧瓦昏，五更残月堕金盆。辘轳索转玉绳晓，花底宿禽无数喧。
梅梢青子大于钱，惭愧春光又一年。亭午无人初破睡，杜鹃声在柳花边。
戢戢篱根紫笋长，满城桃李罢芬芳。东风虽是无情物，送谢迎繁亦更忙。
树萱移菊助春荣，沐雨梳风擢翠茎。童子新能理荒秽，不教萧艾并丛生。
梢林急雨暮凄凄，帘幕风灯暗欲迷。向晓请看南陌上，一番红素掩春泥。
滟滟春江水拍隄，双双出没羡凫鹥。白沙青石无泥滓，且逐东风进杖藜。
萧瑟江梅树树空，兰芽犹短未成丛。行穷赤壁山西路，只有桃花一样红。
策杖南来寄雪堂，眼看花絮老风光。主人今是天涯客，明日孤帆下渺茫。
溪石斑斑舞碎光，岩花冉冉馥幽香。当时吴猛逢山处，金阙横开在上方。
隔崖垂蔓蔚苍苍，隠见莓苔旧石床。定有飞仙集其下，月明时复度笙篁。
高松夹道夕阳明，抱叶风蝉引细声。劝尔行人聊驻足，出山无物更能清。
星渚江边月已生，石桥归路夜峥嵘。西风散入松千树，翻覆银河秋浪声。
云英粲粲笑相重，结子能参鼎鼐功。茜杏妖桃缘格俗，含芳不得与君同。
造化推排力自强，非关著意占年芳。繁霜乱雪虚埋没，倾国人知有此香。
枝头灼灼烂生光，弄日骄寒倚短墙。欲赋却惭无妙手，使人操笔忆何郎。
风溪云𪩘雪消初，鸟变春声满屋除。安得故人同蜡屐，石梁斜日看游鱼。
落星江水接天流，花絮飞时暮雨收。波底鲤鱼东去否，尺书烦汝到杨州。
惭愧君家好弟兄，风流宜与晋人并。青鞋布袜能从我，共入庐山深处行。
浩荡经纶志已行，北山归老思冥冥。可妨渡水穿云客，拄杖芒鞋到户庭。
博辩旧闻轻孟子，谈经早不愧杨雄。惠能伎俩元无有，还许从容广座中。
苦嫌荣禄早收身，归与渔樵共隠沦。白下门西山迤逦，兴来长是岸乌巾。
十年江海去飘然，魂梦长依鹫岭边。月地云阶重到处，殷勤稽首白衣僊。
一室寥寥北岭隈，午窗孤枕梦初回。无端自是风惊竹，错认旁人问疾来。
西风薄木晚飕飕，古屋无人夜更幽。童子未闲煎药火，隔窗灯影漫悠悠。
高梧挂月照床头，聒砌寒螀似怨秋。我病尚能安静默，尔曹无事苦啁啾。
竹里鸣鸦晓欲飞，遽褰疏箔望朝晖。莫嫌山色经秋瘦，我亦秋来减带围。
佩德怀恩岂易陈，自嗟麋鹿性难驯。流年日月无多子，乞取山林放旷身。
刘郎词笔过兰成，咏遍湖山草木情。禄隠太平真乐事，莫思神武挂冠缨。
中流出没一舟虚，缓檝长谣彼自如。闻说古来江海上，达人多半寄樵渔。
老葑如云既卷除，风澜百顷翠纡余。奇探险取各争赋，谁复能名造物初。
幽姿冷艳匪夭饶，曾伴灵均赋楚骚。今日移根庭下植，可无佳句与挥毫。
从来托迹喜深林，显晦那求世所闻。偶至华堂奉君子，不随桃李鬭氤氲。
沈水擢烟青缭绕，风篁传韵冷萧骚。楚山竹簟琉璃滑，卧看炎云槛外高。
断桥苍壁倚溪斜，赤叶枫林噪晚鸦。可怕岭云埋径路，会寻流水到君家。
古林苍藤一径缠，我公畴昔屡回旋。萧萧屋底瞻遗像，杰气英姿尚凛然。
壁间千字走龙蛇，好事何人护绛纱。一读已能生感慨，暮簷萧瑟更啼鸦。
二纪浮游踏世尘，贤愚了了见情真。行藏不昧如公少，细听名言实可人。
抗论仪曹肯折旋，一麾江海去飘然。他时开府余杭郡，来酌吾庐石缝泉。
妙思堂深路屈盘，夜来魂梦忽跻攀。道人开户相迎处，宛在修篁翠雾间。
吾乡英秀颇能文，子复区区慕碧云。请用三多为祖式，他时自与古人群。
论书当亦似论兵，军律非严事不成。行伍会须同比栉，出奇方可语纵横。
霜风薄木韵含悲，岁晚寻君失后期。夜鹤晓猨惊怨歇，草堂人去已多时。
偶来湖上缉衡门，桐长修柯竹有孙。引策每从佳处去，望云桥下是西村。
青灯残篆夜寥寥，门外秋风振苇萧。惭愧高人能见忆，为余西望立溪桥。
梦入秋山知几层，霜风吹骨正棱棱。苍崖荦确难安足，自说从余授杖藤。
朱甍碧瓦碍云浮，共蹑曾梯最上头。一饷阑干变风雨，凛然毛发便惊秋。
怪兽胡为出巨津，昂然激水忽翻身。鱼龙赑屭何妨事，莫作风波谩恐人。
一川修竹映疏花，川上时闻响钓车。似到秦人种桃处，谁知梦断却还家。
崖根乌蜜已先尝，从此知君鬓不霜。应笑吾曹事枯槁，山中危坐独休粮。
点检行装拂与巾，洒然轻别故山春。家家门底长安道，举目何须更问津。
堂上何为绝点埃，堂前翠箒扫空阶。遥怜薄日晖晖静，影入高人燕坐怀。
知君挟册未尝闲，一志端能事孔颜。千里扁舟下吴会，眼中收拾只溪山。
枯槁长专一壑间，权豪殊未少低颜。风云他日超腾去，莫畏移文到北山。
云拥茅簷水拍渠，晓来新雨过吾庐。蔫红宿萼莓苔满，解事长杨自扫除。
白水茫茫天四空，黄昏小雨湿春风。五更百舌催残梦，月到官河柳影中。
夕阳山气蔼葱葱，路转松阴复几重。行过石桥人未见，数声先听寺楼钟。
稽留峰北好林泉，珍重幽栖得所便。栢子烟中能宴坐，想无余习可攀缘。
霜压帘栊露泫条，银河影转斗垂杓。清言共失三更梦，错恨芙蓉漏易消。
鹊啅庭梧喜满怀，悬知二子下崔嵬。山中爽气知多少，半逐风流杖屦来。
窈窕孤云下翠岑，帝乡闲去本无心。红尘满眼急回首，莫遣空山鹤怨深。
槛前君子旧虚心，雪后相看意更深。晴日暖风催鸟语，翠梢高处啭柔音。
君看楚峤耸巑岏，圭壁千层间翠岚。山后一峰尤秀拔，依稀还落剡溪南。
之子吟怀欲称情，故穿幽沼滀清泠。傥逢来客议深浅，但道渊源通北溟。
环湖相望百招提，高栋曾轩亦屡跻。未若道人基构胜，阑干清与白云齐。
九江秀色可揽结，谪仙爱彼巢云松。寂寞风流三百载，此轩奇观蹑前踪。
碧瓦朱甍冠翠微，鬰葱佳气缭窗扉。人间尘土纷阡陌，不到藜床燕坐衣。
江湖堂北是吾庐，缭绕杉篁蔚有余。欲问山中近消息，鳞鸿不寄狱中书。
诛茅投老卜栖迟，云雨相翻岂易知。夜鹤晓猿休怅望，回车复路可无时。
数亩檀栾古道边，亭亭气慨上参天。未应霜雪能摧抑，不用行人叹可怜。
东崦扶疏一树梅，繁英辜负岁时开。殷勤寄语兰兼蕙，它日春风我亦来。
甘冷宜茶石缝泉，得名初自玉堂仙。苍苔滓秽聊疏治，照月涵星复粲然。
一径缘云入寿星，竹间窈窕见疏櫺。阑干数曲观台上，幽草靓花常满庭。
英妙何郎蕴德光，不随人世事炎凉。麒麟步武开天上，他日青云道路长。
英游阁前官柳行，柔枝袅袅弄鹅黄。多情春色还依旧，独有离人天一方。
湖岸茸茸细草生，芳洲杜若想纵横。去年问柳寻花地，谁伴穿云渡水行。
枯株瘦石两相望，南北悠悠径路长。卷尽平冈三百里，风枝雨叶更飘扬。
桐柏昆仑日夜倾，投溪注壑本无情。乍为含垢千寻浊，不作矜人一掬清。
黄芦败苇两三丛，仿佛江湖在眼中。雁鸭惊呼缘底事，一时昂首立秋风。
箕南斗北各殊方，谁信相思去梦长。蓬断草枯当岁晏，寥寥空对蕙炉香。
荆溪一别十年余，流窜何尝定所居。等与山河同幻质，更将三界作蘧庐。
霜摧露殒万枝空，丛菊鲜鲜尚见容。细蕊冷香聊自媚，无心引蝶更勾蜂。
隔云穿窦引涓涓，喷玉跳珠亦可怜。心垢本无何用涤，戏将萧洒度流年。
红蓼丛边双鹭飞，波痕翻动碧琉璃。须臾相趁却回首，斜立垂杨烟外枝。
阴云收雨阁曾簷，寂寂西风不动帘。烧尽夜堂红蜡炬，高山流水听无厌。
有客浮游不定家，玉琴三尺当生涯。从来正始无人会，掉首高歌乌帽斜。
小院回廊明霁霞，疏帘未卷尚横斜。应怜碧砌无尘滓，石竹红薇靓有花。
飞帘初遣雨师回，独上江城百尺台。万景横前方领略，越山仍欲送青来。
漾舟归路兴何赊，水树低凉一道斜。菱蔓蒹葭都卷尽，芙蓉炯炯独开花。
云披雾卷仰昭回，试望翻经古石台。应有秋香生桂树，吹风肯傍暮船来。
檀栾小径閟阴阴，解鞅停骖步更深。知我山栖久牢落，故留佳句比南金。
桃李君家世布阴，棣华雍穆义还深。浮云百变何须怪，张耳陈余旧断金。
北窗支枕梦幽微，隠隠神明发暗机。未可病中惊老去，会须花底唤春归。
琉璃虽破彩云飞，演庆高门未易衰。既有嘉祥能兆梦，定须他日产熊罴。
浮云易作雨无端，未放春泥十日干。须信杏园憔悴煞，从来花骨不禁寒。
江南梅子已生仁，京国桃花始放春。气候不齐虽可恨，一枝犹得见墙𬮱。
小楼西望那人家，出屋香梢几树花。只恐东风能作恶，乱红如雨堕窗纱。
冰纨玉粉净无尘，墨妙扶疏更绝伦。试问挥毫底人物，不言从可识天真。
闲持箕箒扫崔嵬，夹道松阴尽我栽。人去人归真一笑，坏空成住互轮回。
野水平林眇不穷，雪翻鸥鹭点晴空。洞房岂识江湖趣，意象冥将造化同。
华屋生知世胄荣，谁教天付与多能。西风白草牛羊晚，隠见横冈一两层。
临平山下藕花洲，旁引官河一带流。雨棹风帆有无处，笔端须与细冥搜。
古槐花落小中庭，夜半风来卷叶鸣。颍水先生如尚在，呼儿应问此何声。
古栢连冈三万株，朝烟破日翠扶疏。投鞭下马得幽径，共谒宾天帝子居。
遗荣少海猛无双，便逐浮丘出帝乡。可笑而今居富贵，亦思高举上苍苍。
经纶志业终不试，晚岁收功翰墨林。偶向僧坊委陈迹，每经风雨听龙吟。
萧然素壁倚枯枝，行路惊嗟况所思。惆怅骑鲸天上去，却来人世恐无期。
德政从来主意宽，奋髯时怒岂容奸。傥逢大事能谈笑，未必风流劣谢安。
峨冠正笏立谈丛，凛凛群惊国士风。却戴葛巾从杖屦，直将和气接儿童。
大河当日决澶渊，横被东徐正渺漫。城上结庐亲指顾，敢将忠义折狂澜。
文登五日召公归，海市奇观与愿违。已蛰鱼龙能再起，人间异事古来稀。
西湖卷葑拓漪涟，十里横吞碧玉天。自谓前身真白傅，至今陈迹尚依然。
临淮大士本无私，应物长于险处施。亲护舟航渡南海，知公盛德未全衰。
画图虽不上凌烟，道德芬芳满世间。辽鹤已归东海去，列仙风骨若为攀。
万事年来即罢休，心萦云水尚追求。草堂早晚投君宿，纸帐蒲团不用收。
菊丛稍稍敷金蕊，荞麦芃芃放雪花。榆柳缭墙苍霭密，谁知中有隠人家。
白头幕府尚崎岖，南亩归休盍早图。滍上山川要佳句，安排风月待相如。
舍南舍北尽云山，此处躬耕有底难。社饮鸡豚好邻里，一杯相属百忧宽。
马蹄逐逐走埃尘，官府宁容自在身。夜宿南溪孔居士，青灯相对话悲辛。
爱君簷外萧萧竹，翠干扶疏一样齐。莫道此君无俯仰，惊风坠雪亦须低。
端居终日少逢迎，佳客时来一座倾。不见诸郎事弦管，幽窗唯有读书声。
肝胆未应分楚越，高曾元共水云乡。爱君善作离骚语，清警殊非俗肺肠。
仲尼道德高千古，老子微言冠百家。余泽风流俱擅美，那云玉树倚兼葭。
吾党从来迹易亲，只缘同是个中人。滍川鱼鸟浑相识，来往沙头肯厌频。
自古山林浪得名，欲要人爵谩逃形。唯余滍上行歌者，独免移文勒户庭。
先生本自负经纶，志在丘园世莫亲。不信请看门下客，尽为金马玉堂人。
尝闻箕颍卧巢由，振荡高风冠九州。欲识当年孔宁极，依稀堪与若人俦。
滍川胜气蔼葱葱，远访先生旧隠风。阅礼敦诗见犹子，故知余泽未终穷。
大册雄文未许窥，百篇先读海陵诗。疲驽伏枥空骧首，飞兔流星作么追。
俄顷风云变物华，撒盐飞絮鬭轻花。只应陋巷无贫者，玉户瑶阶共一家。
挟风穿箔打窗纱，窗里人看窗外花。喷玉流珠君岂羡，从来自是五侯家。
荒园古堑雪溟蒙，细竹枯条共一丛。寒雀喧饥正无頼，输他孔翠食樊笼。
樊笼得食暂时优，身世经年类楚囚。何似东阡与南陌，暖风晴日恣遨游。
缭墙千堵气雄深，小构亭亭出数寻。刈获一空云水白，阑干注目见遥岑。
玉秀兰芬好弟昆，时来挟册视田园。囷场古木千章合，仿佛秦人避世村。
夜半秋江不见人，翠荷擎出露华新。江神水仙来共饮，一掬遗我生精神。
生前不用惊毁誉，身后何须千载名。处顺安时真旷达，本无哀乐动幽情。
堪爱君家小凤雏，炯然眉目照冰壶。他年足逸诗书圃，翰墨场中千里驹。
雨洗高梧爽气浮，鸣蝉相唤作新秋。翻空白鸟一行去，目送冈峦欲尽头。
瓜花零落豆花繁，秋入隋家旧苑看。水调遗音今寂寞，空余坏道泻哀湍。
潦水初收古涧清，小桥斜倚数鱼行。神林社日传箫鼓，秋稼如云岁有成。
枯榆偃蹇若苍龙，影占荒郊半亩宫。下有牧羊双稚子，卧吹芦管对西风。
小凤团牋已自奇，谪仙重扫岁寒枝。梢头余墨犹含润，恰似梳风洗雨时。
墙角风欺竹影斜，数声啼尽欲栖鸦。重门已闭断还往，独卷疏帘看月华。
市朝尘土污人衣，远忆云山便赋归。溪水绕门秋欲晚，苕花漠漠鹭鸶飞。
咸平处士风流远，招得梅花枝上魂。疏影暗香如昨日，不知人世几黄昏。
更漏沉沉人响绝，唯有松风韵清切。是非荣辱不相关，独卧南轩半床月。
泱泱积水遶亭基，月白风清夜坐时。转舵开船即千里，祇应重到解相思。
扰扰州城一弹丸，灯光疏冷月光寒。杖行犹恐人相识，紫褐圆绦著道冠。
记得东斋折小梅，数枝寒色未全开。江上别来今几日，暖风吹迳雪成堆。
青山便是玄晖宅，采石相传李白坟。谁使浪仙来此住，姓名辉映少知闻。
西山曾梦巫山雨，南浦常迷洛浦珠。古县寂寥官况冷，不知还忆旧欢无。
田下泉鸣春雨晴，新秧无数已齐生。一年农事从今始，会见西风玉粒成。
曾闻高节冒冰霜，三月开花满路香。虬鬣龙鳞今老大，学他挑弄色轻黄。
莲叶田田出水齐，清香已有晓风吹。物华光景人谁觉，便是花开结子时。
幽居装景要多般，带雨移花便得看。禁奈久长颜色好，绕阶更使种鸡冠。
蜀葵萱草陈根在，金凤鸡冠著地栽。并作暑天庭户景，深丛时见一花开。
汲水添池池已深，小鱼无数乱浮沉。绿萍荷叶皆凉冷，更有庭柯百尺阴。
群鱼散漫吸新水，好鸟间关啼翠阴。悠然物我俱自得，一霎南风吹我襟。
绰约佳人淡薄粧，天真自恃不熏香。低头无语娇尤甚，更著新翻浅色黄。
一花一叶自相连，待得花开叶已圆。应为施朱嫌太赤，故将嫩绿间婵娟。
晚凉睡觉欲何之，散步徜徉曲沼西。更上曹亭望江水，画船却檥白龙堤。
晚凉睡觉坐前轩，悄寂无人共语言。近见南山片云起，满塘荷叶雨声喧。
百里西风禾黍香，鸣泉落窦谷登场。老牛粗了耕耘债，啮草坡头卧夕阳。
丰年气象慰人心，鸟雀啾嘲亦好音。玉食儿郎岂知此，田家粒粒是黄金。
雨足川原还聚晴，天心断送此秋成。谷收颗颗皆坚好，想见新炊照盌明。
萌芽浇灌已成丛，一一深红间浅红。偏近黄昏颜色好，分明秋景画图中。
高列瓜华结彩楼，半空灯烛照清秋。祇应用尽人间巧，更欲远从天上求。
黄君有术吾将面，不似寻常问进身。二顷良田数间屋，几时得作一闲人。
冷铎残香僧舍开，斜风细雨坐中来。使君岂是憎歌舞，自出胡琴送酒杯。
细雨纷纷不见山，卷帘烟景画图间。一池春水风吹皱，戏鸭鸣鸥作队闲。
措置由来有后先，运行无迹盍观天。色黄数五疑非急，此事知君正少年。
酒醒残月在西厢，悄悄重城春夜长。何物与人清意思，瑞香花发一亭香。
洒落风标真谪仙，精神犹恐笔难传。文章若出斯人手，壮浪雄豪一自然。
太白之精出李白，诗中元帅酒家豪。轩然眉目已如此，况著当年宫锦袍。
江风初息浪花低，轧轧扁舟犯晓鸡。想得蓬莱秋睡觉，暖寒方索玉东西。
小雨初收物象新，日华徐上气氤氲。欲知春色最佳处，万里青山无片云。
探遍名园花未红，高台极目兴何穷。欲知春色最佳处，尽在绿杨深浅中。
红日迟迟昼未央，北窗高枕傲羲皇。欲知春色最佳处，啼鸟一声幽梦长。
花下饮余留晚辔，溪边行处把春衫。东风作恶波微起，不得移舟滴水岩。
玉摧繁艳蕙消香，渐见园林绿叶光。莫诮春风少情思，为君开徧万红芳。
东武名园数贺家，更于高处望春华。深红浅白知多少，直到南山尽是花。
天上人间事不同，相思何日却相逢。芙蓉城在蓬莱外，海阔波深千万重。
薄暮归来何所携，牡丹初翦半开时。浓香盛色俱堪爱，占得春风第一枝。
崔嵬城阙倚云端，万里天风襟袖间。更有清凉无限意，坐看飞雨出南山。
六月凉泉声似雨，千家修竹势凌云。齐州潇洒共闲暇，洗耳清流对此君。
红蓼最宜秋雨湿，绿槐无奈晚风吹。向来不用忧烦暑，庭户清凉自有诗。
古木森然满驿庭，繁阴凌乱月分明。千枝万叶谁拘管，搅作秋风一片声。
欲和来诗诗未就，恍然心在历山阳。寒灯一点静相照，风雪打窗冬夜长。
清闲薄体不成眠，起步庭除思悄然。正是雨晴寒食夜，杏花枝上月婵娟。
匆匆行色犯晨鸡，起见荒坡落月低。多谢使君相送厚，已将歌舞出城西。
去家一日已思家，浩渺归期未有涯。满眼春风最多恨，无言似笑小桃花。
磅礴西南万叠山，屈盘飞舞意相关。天形地势俱雄壮，人指青州在此间。
夹路桃花眼自醉，昏昏不觉据鞍眠。觉来已失初时景，流水青山忽满前。
西出齐州似不远，晚留逆旅尚徘徊。泰山一夜兴云雨，洗耳流泉待我来。
云横金岭迷驱辙，水溢沂河卷断梁。预祝愁霖贯秋序，留君行色到重阳。
折柳亭边柳已衰，送行犹拗最高枝。西风黄叶萧萧地，多少伤心为别离。
日坐明堂讲太平，时闻深诏下青冥。数重遣使询新法，四面兴师翦不庭。
万户康宁五谷丰，江淮相接至山东。须知锡福由京邑，天子新成太一宫。
祇因铜落久纷纷，砥砺廉隅自圣君。能使普天无贿赂，此风旷古未尝闻。
近闻寇盗理戈殳，太府输金入大炉。百炼刚刀斫西夏，万钧强弩射单于。
百姓命悬三尺法，千秋谁恤两端情。近闻崇尚刑名学，陛下之心乃好生。
扰扰东来又西去，风霜匽薄不胜劳。请君饮马沂河上，徐看家山万叠高。
向晚黄云天为低，卷帘注目雪花飞。谁知夜半阴晴别，皎皎庭前寒月辉。
闻说登莱雪一尺，此中晴色更无云。安得北风从海上，满天吹过玉纷纷。
一醉昏昏万不知，黄昏促席夜深归。明朝惟见家人说，昨夜归时雪满衣。
挥鞭西指凤凰城，疏野之心无所营。预约牡丹花下酒，归时节物近清明。
捧檄欣然喜可知，轻裘浅𩍐去如飞。亲庭一别今三载，即得从容戏彩衣。
昔时过此心何如，今时过此心何须。回波为我将双泪，逆上三江转五湖。
芙蓉堂下花如锦，记得当年此泊舟。今日重来皆蔓草，水红无数强排秋。
枝上余花脱尽红，行人驱马绿阴中。青春裁翦应辛苦，不奈东南一夜风。
芳草连坡挂柳绵，春风卷地落榆钱。时光解与行人别，若有离情应泫然。
晨装独入古河堤，杜宇无端向客啼。昨夜东风吹猛雨，绿阴遮合不成泥。
沙岸朝来雨乍晴，东风舒卷柳条轻。消愁亦有旗亭酒，谁与当樽唱渭城。
季子悬头思赵国，越王尝胆望吴城。少年莫念纷华事，功业多从辛苦生。
镂雪裁绡个个圆，日斜风定稳如穿。凭谁细与东君说，买住青春费几钱。
风定漫漫雪不飞，忽然飘荡几时归。琼林金谷知多少，半入楼台半拂衣。
京尘漠漠稍侵衣，秣马雍丘日未西。驿舍萧然无与语，远墙闲觅故人题。
青青麦陇鸟相呼，淡淡长空尺霭无。驿道宽平人语好，共知明日到皇都。
击剑悲歌涕滴胸，清时一向老英雄。白狼黑犬如相犯，愿语南山矍铄翁。
雷势黑飞天马阵，雨声狂播铁林鎗。清明节物都谁赏，寂寞无聊恋故乡。
梭作龙飞应自喜，指将针决欲何求。頼君乍觉登天梦，不尔王敦一辈流。
天下精兵掌握间，便宜长啸入秦关。奈何伏剑区区死，不辨书从赵李奸。
进居卿相谋何拙，退卧林泉道未降。堪笑先生不知命，褊心一斥便沈江。
待士声名画餠虚，天资多忌与人疏。未闻东阁升贤者，已见胶西置仲舒。
今岁花开应笑君，对花都不召嘉宾。东邻乞种归封植，我欲自为花主人。
曾约种花为主人，花开犹在隔年春。只应未赏君先去，自是芙蓉幕下宾。
故人相约一访我，东望不至心踌躇。清风满袖月千里，此处苦吟谁和予。
皓质轻盈粉乍匀，小园初放一枝新。意嫌开在梅花后，先吐香心不待春。
白云高洁倚愁空，本谓无心与我同。奈何一夕阳风发，吹到巫山十二峰。
裁霞曳绣一篇篇，要见功夫在笔端。心恐借留中不遂，寻常未便借人看。
潜夫自有孤云侣，蟾蜍影里清吟苦。澄心不出风骚外，援笔便成鹦鹉赋。
醉醒多在钓鱼矶，越国云溪秀发时。只用篇章为教化，声声可作后人师。
援笔皆成出世文，坐看孤峭却劳神。直须分付丹青手，缅想应无前后人。
远壑度年如晦暝，澄潭到底不容尘。公卿若更遗名姓，甘棹渔舟下钓纶。
两头纤纤新月眉，半白半黑对客棋。腷腷膊膊拊翼鸡，磊磊落落饤坐梨。
两头纤纤织妇梭，半白半黑雪没靴。腷腷膊膊鼓腹歌，磊磊落落金印多。
两头纤纤枣子核，半白半黑纸上墨。腷腷膊膊手趁拍，磊磊落落山头石。
两头纤纤柳叶书，半白半黑鹭间乌。腷腷膊膊失水鱼，磊磊落落大丈夫。
两头纤纤新采菱，半白半黑玉污蝇。腷腷膊膊马踏冰，磊磊落落枝压橙。
未老已前胡不归，何须斑白及衰羸。婆娑石上弄明月，卧看春风生桂枝。
愁云垂地黄映日，叠嶂插空青照楼。野菊花开秋又晚，便当归去老沧洲。
年过半百合归去，谨杜衡门深退藏。衰白前途有多少，使君子细更商量。
红窗小泣低声怨，永夕春寒斗帐空。中酒落花飞絮乱，晓鶑啼破梦匆匆。
晞草露如郎行薄，乱花风似客情多。归鸿见处弹珠泪，语燕闻时敛翠蛾。
同谁更倚闲窗绣，落日红扉小院深。东复西流分水岭，恨兼愁续断弦琴。
肠断写愁萦字字，锦纹传意寄君看。床空照月残灯冷，黄叶霜前秋信寒。
前堂画烛残凝泪，半夜清香旧惹衾。烟锁竹枝寒宿鸟，水沉天色霁横参。
人横玉管宁无意，风入春江总是波。把袂相牵招饮去，岳阳城外酒徒多。
暮雨萧萧何不止，东风弄白起江波。绿杨绾作同心结，杜子春来狂兴多。
围棋屡北当复战，乘兴能来不待邀。杜牧诗如道今日，最宜簷雨竹萧萧。
须烦玉手自操刀，便趁槐芽作冷淘。剩泼葱油抹羊肉，不嫌潇洒爱萧骚。
刹刹尘尘处处谭，不劳禅子善财参。空生也解通消息，花雨岩前鸟不嗛。
日炙风吹草里埋，触他毒气又还乖。暗地若教开死口，长安依旧绝人来。
死中活得是非常，密用他家别有长。半夜髑髅吟一曲，冰河红燄却清凉。
一法元无万法空，个中那许悟圆通。将谓少林消息断，桃华依旧笑春风。
老爱依山人事稀，虎驯庵畔怪来迟。寥寥石室尘埃满，不知何日是归期。
善慧遗风五百年，云黄山色祇依然。而今祖令重行也，一句流通徧大千。
兰芳春谷菊秋篱，物必荣枯各有时。昔毁僧尼专奉道，后平道佞复僧尼。
吾顶从来似月圆，虽冠其发不成仙。今朝抛下无遮障，放出神光透碧天。
如来昔日贸皮衣，数载惭将鹤氅披。还我丈夫调御服，须知此物不相宜。
为嫌禅板太无端，岂料遭他象简瞒。今日因何忽放下，普天致仕老仙官。
今朝拄杖化为龙，分破华山千万重。珍重佛心真圣主，好将尧德振吾宗。
迢迢一水遶千山，桑柘阴阴聚落宽。好事莫传江上信，渔樵自不识衣冠。
迁客湖湘召赴京，轮蹄迎迓一何荣。争如与子市桥饮，且免人间宠辱惊。
玉皇不禁上天梯，半筑临崖与斗齐。昨日我因寻药到，祇疑惊起日中鸡。
所至纷纷簿领堆，也须风月洗尘埃。明朝相与寻师去，况是同行掉臂来。
素虎斑虬蹑紫烟，几看沧海变桑田。赤城玉笥寻真后，又到华阳第八天。
驾言晨出涢台隅，涢上登临酒拍壶。不似岘山羊叔子，心随汉水欲吞吴。
云贴西山日出东，一轮明相现云中。修行莫道无榜模，只恐修行落断空。
圣凡路上绝纤痕，解脱文殊各自论。东土西天无着处，佛光山下一龛存。
阅尽龙宫五百函，三年不下秘魔岩。须知别有安身处，脱却如来鹘臭衫。
百丈游灯遶石坡，溪西保社事黄魔。草花灼灼迎新福，腰鼓冬冬踏旧歌。
溪西灯社宝莲台，一点光明远更开。料得长杨宫里见，却疑仙火下云来。
上巳嬉游集汉阳，云收雨霁日舒光。瑞烟和气横寥廓，何用兰亭祓不祥。
池上澄辉冻已销，阳和巧思著花梢。残云断霭归何处，翠幰红帷遍乐郊。
龙舟鼓笛和吴歌，采索缠筒吊汨罗。文腿千人齐举棹，岂知湖海有风波。
孤忠不屈赴湘流，甘与干逢地下游。若共蛟龙争口食，何如附会楚王休。
纨扇新成献乃翁，草堂虚寂起清风。欲知妙用真无有，不离而今掌握中。
片叶飞空忽报秋，玉醅浮蚁恰新𥬠。相逢昂饮聊乘兴，万事从它一日休。
鼓盆新恨度良宵，怅望仙娥未见邀。会取天河离合意，何曾灵鹊久成桥。
五老机缘共一方，神锋各向袖中藏。明朝老将登坛看，便请横矛战一场。
鼓寂钟沉托钵回，岩头一拶语如雷。果然只得三年活，莫是遭他受记来。
野僧迎客下烟岚，试问如何是翠岩。门近洪崖千尺井，石桥分水绕松杉。
乱云堆里数峰高，绝学高人此遯逃。无奈俗官寻住处，前驱一喝散猿猱。
久向黄龙山里龙，到来只见住山翁。须是背触拳头外，别有灵犀一点通。
土木形容殷七七，水云情性许闲闲。身中火枣无人会，此药元来便驻颜。
芦苇萧萧江岸秋，长天独月向西流。离钩三寸无人道，笑倚兰桡自点头。
地连云梦水无边，天断夷陵欲尽山。曾是刘虬高饮地，不知何处扣玄关。
孟宗泣竹冬笋生，岂是青青竹有情。大抵主张非有物，人心但莫负幽明。
合论流通七卷经，点教开眼示群生。不须天女添瓶水，自有灵泉一派清。
惊心乌石莲花淖，过眼黄牛竹节滩。征棹直从中溜去，好山只得片时看。
风送片帆来北客，霜凋万木见东州。湖光碧湛郎官水，苇岸黄深鹦鹉洲。
英雄往事堪叹息，栏干徙倚情何极。学取山翁醉似泥，不同羊祜谋人国。
马师一喝大雄峰，深入髑髅三日聋。黄蘗闻之惊吐舌，江西从此立宗风。
吐舌耳聋师已晓，搥胸祇得哭苍天。盘山会里翻筋斗，到此方知普化颠。
落日宾朋醉帽斜，笙歌一曲上云车。颇知春色随轩去，不见东庵满槛花。
长江萦绕地膏腴，风气相连不甚殊。自是苦根分彼此，致令苦笋胜宜都。
壑源山势上连云，合占南州第一春。自有化工钟粹气，时生灵叶奉严宸。
相君开卷忆江东，仿佛钟山与此同。今日还为一居士，翛然身在画图中。
隔垣禅律两招提，却是人心咫尺迷。百亿须弥四天下，凭君为我指东西。
幻质朝章八十一，沤生沤灭谁人识。撞破虚空归去来，铁牛入海无消息。
半间囗室安禅地，盖代功名不易磨。白囗老龙归海去，岩中留得老头陀。
一派青原出少林，信衣到此只传心。寻常示众无人会，尽向庐陵米价寻。
大士慈悲度有情，亦要时节因缘并。也应笑我空经营，虽多手眼难支撑。
灵山会上别世尊，各以愿力济群生。子勿诮我徒经营，手眼太少难支撑。
庭前积水过不流，落叶千片水上浮。怜花不忍见凋谢，风力颠猛摧娇柔。
大巧不为蚕上簇，机妇飞梭双注目。腹空万绪徒自劳，缣素如山人未足。
外环碧玉千寻直，中起真香一篆清。宴坐主人俄出定，岁寒枝上得秋声。
澄心堂上闲来客，水与心同谁见得。微风不过波澜休，无碍空中秋月白。
声音求我皆邪道，有琴可听非深造。无弦弦上声无声，世间此曲今何人。
兼忘物我玩鸥客，自得行藏遵渚鸿。看破眼前人与物，紫玄翁在小桥东。
水面浮沈聊自适，人心得丧便相疑。徘徊听我樽前唱，莫道机忘了不知。
半岩亭势俯涟漪，北顾尤宜鹭下时。终是谪仙风思好，无情常与月相期。
休论湘江伪与真，楚花窥影玉霄春。琴声如鼓如妃子，岂意相投似故人。
静窥千卷喜才华，不恨诗情未到花。欲醉春风归去近，晓来新得数声鸦。
共辞兰省作诸侯，更领东蕃第一州。万事了时寻好景，两岗盘处得寒流。
行轩犹远五云溪，烟雨霜风去鲁迟。浄眼看山应是好，北来须乞送行诗。
密窥神化自阴阳，云御雷车不可当。吹倒玉山风信恶，蛟龙回首也须忙。
十州基址难沦没，二浙源流且溯洄。秋信最宜吴地看，雪峰飞向越溪来。
越王峰下小棠深，秋入三山未暇寻。两造盈庭真与伪，紫玄堂上本无心。
七楼遥直钓龙台，榕曳横枝庇两阶。好是四州南下水，却随潮信入城来。
地傃东南一角垂，百川梦处势随堤。满帆风力人航海，七日游吴尚说迟。
旁统七州连帅府，中分三壤属僧家。荔枝独作闽山秀，宜与龙团一处夸。
岁华犹暖山藏翠，客起还留海献鲜。风雅可怜元太守，一生魂梦已茫然。
方壶圆峤飞来处，北越南番望断时。莫道长安天样远，一轮初上已先知。
周回禅刹望严城，云弄遥岑一寸青。眼在簿书心在道，何妨寻我到山亭。
𫄸车曾此贲山林，深谷为陵古到今。节行清如台下水，何人能洗利名心。
故人康世自英雄，富贵明知转首空。不似羊裘归去好，素痴犹解笑三公。
交游分在红尘外，主客缘从紫极中。各有志存休见迫，经邦须访渭川翁。
风节无人能用舍，尘凡何处问行藏。虹蜺已卷胸中气，只作天文一点光。
已外世情来独立，何劳物色去相寻。太官食好还多累，一线金鳞岂有心。
双梧尤惬雨中听，莫恨庭前古月明。簌簌西风吹又急，却疑欹枕得秋声。
胡笳羌笛此声同，一曲梅花万感浓。吹转满城蝴蝶梦，利名心动五更钟。
一声寒角四更终，吹下云间细细风。孤馆几多人展转，半窗明月与谁同。
秋来犹寄一涯天，叶叶秋声似去年。可惜良辰长在客，不堪孤馆更闻蝉。
几时能致买山钱，便好山中醉暮天。有物秋来长引梦，鲈鱼新到曲江边。
歌管东西谁共乐，水云高下自相通。吟看忽到难吟处，望断天南色入空。
南北山形两鬭龙，画桥横锁水西东。百花岩上人长在，谁识神仙指顾中。
两边楼馆倚晴空，阁出中间与画同。剑未归时潭得月，舟从来处客乘风。
翠微虚白两圆融，爽气令人欲御风。晓傍雕栏初见日，水天都入混茫中。
客维舟处莫匆匆，拂袖人来蓼已红。江上忽含烟雨意，数峰还在有无中。
倚阑谁问紫玄翁，湘浦幽怀莫我同。邂逅秦渔人不识，扁舟常在水西东。
不顾溪山已几年，再营华构慰人瞻。欲寻好景归诗思，更候朝曦与夜蟾。
英灵祠下晋朝贤，终伴精芒合水边。看取黄龙沙斗起，满城歌吹入丰年。
演峰遥见客怀开，天末舟从海上回。三岸讙呼无别事，一潭风雨剑归来。
云中山出三秋静，水上风来六月寒。宝气有时藏不得，夜深尤好倚阑干。
芳意已将春漏泄，真香何虑雪埋藏。百花头上争先好，未用忙夸落后粧。
逢春莫问枝南北，对雪休分腊后先。岂独惜花长欲醉，相宜尤是雪寒天。
花傍水边窥缥缈，月来花上失蝉娟。长教风脚微如线，时把真香为我传。
密移神化本无情，天篆横空木末荣。凝住雪花都不下，槎牙枝上放轻盈。
蜂蝶谩寻花后叶，功名犹寄鼎中羹。开樽好席瑶林下，香堕金巵得素琼。
一种清香谁可比，九春和气尔争先。晓来烂熳惊人眼，只谓寒林是雪天。
酦醅新酒人间熟，蓓蕾寒梅岭上开。亲自折归罇畔去，几回寻向雪中来。
自从花发吟何苦，未见春来惜更深。天与异香分辨雪，不教埋没乱山阴。
当时歌舞竞韶华，银烛烧残始上车。堂上旧欢何处觅，春风无计问桃花。
徘徊池上昔人非，不为劳生竟自迷。花下百年缘分满，月明谁听杜鹃啼。
标的强宗两鬓华，不令身后到牛车。武陵溪上人何在，流水声中看落花。
洪都山水北宫西，不似元婴未解迷。客去寻春人已往，惊猿空有晓来啼。
静意逢山乐自知，更遗名迹恐人疑。寒林野水相窥处，步未移时已得诗。
衮衮群芳已失真，超然奇秀始离伦。夜游说与雕栏客，费尽天机老却春。
晚得天真独有余，百花荣谢莫相须。无穷春思包含尽，但问薰风有也无。
香色兼收三月尾，声名都压百花头。天真无处窥神化，栏畔新粧却自羞。
东秦西洛景相望，只候花开是醉乡。曾见玉香毬最好，樽前何独说姚黄。
夜对金莲尤婉娈，晓窥清照转精神。若教更共人长久，岂待能言始恼人。
余事谁能竞世纷，闲临风月戏为文。清时不作闲时乐，只恐樱桃口笑君。
海岱东边第一州，幸持龙虎节来游。湖光照我清如鉴，未暇回头看急流。
倘来轩冕不须疑，鹤短凫长却自悲。只合公余贪一醉，贤愚休较未归时。
一榻清风劳辗转，八砖闲日想徘徊。不须笑貌方相识，妙响还闻大似雷。
倾耳西来御史骢，已惭秋月在尘笼。人间一笑谁能定，未必龙山失醉翁。
渐遥人入翠微乡，跨壑凌云古道场。慧日体中谁独见，水光终不外山光。
为闻高隠访遗孙，只有孤山独自存。怅望咏梅人不见，寂寥惟度月黄昏。
蟾宫兄弟满清都，竞向花前醉索扶。昨夜碧桃源里去，蕊香多少上蜂须。
鞭上芦花柳色中，匆匆须放状元红。东君已播芳菲令，莫倚雕栏待晚风。
泛尽隋河乍入淮，数峰秋势旅眉开。此身未立如飞絮，愧向云山去又来。
林下闲携数尺笻，长中宽袖道家风。已留吏政青编上，却御仙风紫府中。
正行佳处且休移，水绿山青欲染衣。芦苇汀洲鸳鹭渚，斜风细雨不须归。
水光中更有天光，俯仰游人在混茫。自许纤毫无一点，那堪乘兴得潇湘。
乐缘仁智两相宜，好是斜阳未可归。倒影沉沉长自在，谩怀今古叹人非。
横斜林木觇寒流，岛在山前且舣休。自笑自吟无俗友，此生相问有渔舟。
乡士穷通时已过，石榴花实我重来。相寻翠幄年年事，谁为天公得骥材。
方握丹毫经两考，已悲青冢送三归。黄花明月秋来好，醉却胸中是与非。
水村山驿七闽溪，数桨青腰沂上迟。酤向竹林人已到，芦花汀畔且休移。
两岸青山一水明，溶溶天上客舟轻。行人千载谁相望，谩扫幽岩记姓名。
石榴庭院翠华深，千点臙脂一簇心。日永风微花自笑，吹箫人在绿交阴。
去住元来自有因，台头山上合栖神。茂林高下闲行客，想见当时一梦新。
彭老真筌无处问，刘郎才思有谁同。赋诗台上秋来到，当为黄花作醉翁。
山河来处禹分州，几代灵光孕俊游。推作汉王犹未足，更将功业看诸刘。
胜负区区昔已非，山河今落太平时。歌声皆是田家乐，岂有虞姬一段悲。
九霄香落降龙衣，隠隠霓旌下紫微。十雨九风春意好，已知消息晓来归。
闽山歌笑与谁期，便破霜风拂袖归。何日却来金阙下，高吟相引到精微。
湛碧随人山涧水，清香迎我稻花风。也知吟者多幽趣，物态偏能与意同。
杨花榆荚卫行人，十里遥堤一色春。多为利名怜此景，未能怜得自由身。
海岱东西六转春，投闲休说去思人。此方缘尽回头处，别有仙源可出尘。
清口潮来似接人，放船闻在楚江滨。茂林高下闲行客，却到吴山入梦新。
别来重见最伤神，能问朋游故与新。岂谓紫玄翁有语，悲欢今已是唐人。
桃脸韶容柳絮身，江南西洛岂由人。可怜杜牧空伤感，尚在朋游已丧真。
乐非声色在华堂，静味群经得醉乡。不似蠹书鱼不醒，源流何处意茫茫。
领袖桑门水鉴中，杖藜人御石桥风。虽然垢浄无寻处，谩濯游尘一点红。
由律知空律可忘，不空空处已承当。花飞水涌随缘事，且与人间作道场。
山间风定水天深，闲望谁陪讲后吟。篙子船来应有语，几回明月去相寻。
俗离岩洞欲拏云，造化难窥幻与真。木马嘶风尤会道，况缘天作更通神。
去卧仙源懒未安，未收鳞鬣半身寒。何如却赴雷云会，休作游人一笑看。
跨越虚中亦自然，几千年度地行仙。桃花流水春风好，由此东西是洞天。
紫玄名在广寒宫，但恐银蟾与此同。探得石龙行雨信，一声先报紫玄翁。
谁知顽物抱真空，自有声音与革同。到此学人还会否，桥西来问紫玄翁。
翠碧笙簧羽与声，有时离合不留情。清多本是仙家物，长向秋风独自鸣。
枝叶凌云绿盖寒，乳藤因得到云端。仙家手植无人会，谁信灵根石上盘。
俗寻真去不容身，流水潺潺未见人。云旆莫知来或往，门前谁为扫纤尘。
千古岩腰一鉴泉，云霄何处问金仙。盈虚更共潮来去，混沌中含地与天。
地涌天镌一化身，是何年岁定中人。有无禅语难为问，到了机忘始绝尘。
兀若看经不记时，洞天虽近已忘归。谁知心印窥玄海，且看云霞体上衣。
想曾潜养望真空，散在人间一念同。须说密岩居第一，解移神用相圆通。
去留南北须看景，聚散朝昏莫问时。但取紫玄翁兴尽，一身明月是归期。
归鹭悠悠一带长，白苹红蓼是家乡。夕阳临水闲窥处，此意安知世累忙。
望湖楼上与云齐，下视银河一道低。好是水边歌舞后，绮罗人在画栏时。
芡出波间千颗软，蟹从秋后两螯肥。且呼玉友来相伴，等候蟾光与夕晖。
俄起谷风斜撼竹，骤来时雨碎敲篷。回头已见烟云合，点检天边失数峰。
舟中月色晓尤在，江上客情秋更多。昔去今来尘扰扰，几时清为季鹰过。
山寺闲来一饭休，风云相送有潮头。月明中看红莲市，已在东南第一州。
古来天隠有秦渔，莫忽烟波一艇孤。舒网卷纶聊寄迹，解将疵患笑真儒。
出舣波心宿傍芦，不愁王事有追胥。一蓑雨雪归来急，静听蓬声有酒无。
一叶轻舠住处清，荻湾鸥渚几曾荣。旁人莫笑鱼吞饵，此为生如尔为生。
水云生计有谁拘，烟雨蟾光已自娱。得丧与鱼同所遇，垂纶何似且施罛。
一元长抱百花根，峡里看春野思存。只恐藏春藏不得，却随风雨过南园。
慎独幽人坐处深，阳精阴魄许相寻。也知自有天光在，谩借余辉照我吟。
莫道雨芽非北苑，须知山脉是东溪。旋烧石鼎供吟笑，容照岩中日未西。
想见春来噉动山，雨前收得几篮还。斧斤不落幽人手，且喜家园禁已闲。
万物归来有却无，不知谁与计荣枯。雪天梅信何时得，寂寞中开一画图。
令向冬行造岁功，晓来天篆已排空。急催雪意藏萧索，只望琼林一夜风。
晓霜初甃瑶池薄，脱稻新炊玉粒香。向我岁寒惟有菊，葛巾时为酦醅忙。
方酝新寒晦又明，岁华无几壮心惊。吹斜雁字霜风劲，忽送行人一两声。
两岸青山倒影浓，一江秋色两山中。扁舟不怯溯流水，天意借人帆上风。
仙洞气寒龙送雨，瑞莲香冷水生风。烦襟销尽梯云去，见远楼前色入空。
方沼涵天云淡淡，长林筛日地深深。九仙山照青烟洞，先向堂中洗此心。
龙含雨意簷前过，日转花光席上来。小径深深尘不到，一樽多为逸人开。
无处月清如水国，有谁心满似孤轮。幽期终在绿岩畔，长愿寒光随我身。
好音长引凤来栖，对立薰风可爱时。叶上雨声枝上月，何须焦尾始相知。
垂髫孙子侍闲行，只此闲中度此生。偏是杜鹃能惬意，不如归去两三声。
偶欲闲行尽日斜，虎头幽径二龙沙。花无栏槛人无累，自在人看自在花。
鹭从何处起来迟，点破青山一字飞。更好小舟蓬下听，过云斜日未须归。
笔头何处得天真，幻化身中气与神。传取本来空是色，莫将心印向他人。
蝎虎窥蝇恨未烹，看书人悄纸窗鸣。一丝喜子天机静，任便薰风寄此生。
参天松径夹篮舆，僧在乌龙腹内居。莫道此山无妙用，但看云雨见真如。
家近西湖去欲飞，到山心却为山迟。看禅弟子人休问，正是龛中作梦时。
脚力犹能上翠微，青娥扶我谩劳伊。也知山共文章好，竞破朱颜乞小诗。
北山还扫笑歌地，南浦尚怀离别时。到处此缘尤未断，洞天休怪我来迟。
此生知了梦初残，行客游尘入道观。兴去谩穷山一径，睡来才起日三竿。
非真非妄惬谁看，万物轮中岁自寒。玉液浄生仙况味，天香清惹道衣冠。
绿发纷纷满道冠，高风吹我一襟寒。看山想有云台集，得句应胜得好官。
万松虽落斧斤手，一径尚邀行路人。岭是松非休更问，逍遥巾下已离尘。
骎骎车盖与云参，控景金浆尚未酣。穿过竹林何处乐，龙山前有集虚庵。
竹马儿童已失真，且寻春色莫寻人。溪山不似当时见，只为交游半是尘。
南华翁也为官忙，能用牛刀亦是庄。归去来兮归未得，一山风月委寒堂。
山阴刘子无清策，彭泽陶公有逸才。种秫剑溪休更问，俸钱须买菊花栽。
始闻佳耦得韩娘，百里恩新绶与章。月欲笼人笼未得，先生犹治鲁山忙。
泰定中含一黍灵，千江明月万枝灯。自谈禅处无人会，安用山僧缠葛藤。
一体全时万象生，只缘虚静到圆明。阴阳了取归根旨，但看蟾光与日精。
清分馥馥南州餠，静对绵绵北海云。欲晓博山来入被，祥烟尤惬梦回闻。
朱餠青烟篆古文，聊资清致聚还分。纵饶五出花残后，尤有余香耸未闻。
高吟人去几年余，今日孤山始是孤。疏影暗香虽更在，应随闲物落平芜。
长爱苕溪乍入秋，有时东去与君游。诗牋酒盏游何处，十里荷花一叶舟。
想见湖山只欲飞，急逃缘累拯衰迟。无心云伴无心客，杖屦相从更许谁。
舟人曾记得吴侬，煮粒烹鲜别有功。好是闲为江上客，随船还见卖鱼翁。
拏舟曾过芰荷乡，十里薰风一水长。趁取秋时寻旧赏，且留三日卧清香。
俸入未辞聊助道，客来多避为忘机。一帆风起鲈鱼兴，到是秋时恰正肥。
且刺扁舟入芰荷，香风中听采莲歌。秋来最好樽前物，霜满江天蟹二螯。
杜门无事日华长，应是狂歌入醉乡。闻得后园尤好景，不妨多计为春忙。
气欲和柔性欲圆，一飞人看后三年。心胜山静君归去，先自南华入性天。
两年书剑客江淮，空见黄花满地开。幽趣不惭陶令令，东篱当有白衣来。
未终七椀似卢仝，解跨骎骎两腋风。北苑鎗旗应满箧，可能为惠向诗翁。
客尘来去路悠悠，眼外空花水上沤。一斗酒中藏混沌，荣枯谁更问春秋。
夕阳归去荻花乡，横点山腰一带长。于下于飞虽可赋，也窥清浅为生忙。
既已离家与世违，纷纷人事不须知。百年十二时光景，作佛工夫只怕迟。
说禅谈佛未曾修，幻化空身岂自由。常视世情如锁钥，云山深处莫回头。
建立元无尘已挥，两边终竟不曾为。莫言无物为何事，到了无为尚未知。
一念忘时便道空，不知空与色常同。须知空色无分别，如此圆融始大通。
才次乡关得此禽，五更啼处九春深。谁知枕上情无限，物是人非古到今。
出游休问我西东，去去惟寻万竹翁。幽趣翠华相得处，忽逢明月与清风。
森森高节劲深深，绿发青衫万士林。应是主人看不足，就中谁解作龙吟。
凤翅凌云翠欲寒，萧萧苍玉佩珊珊。中虚自有长生道，一枝为龙未是难。
八十诗翁想出尘，此君长与驻青春。金华琐碎闲垂地，安用侯封况渭滨。
雪霜势去旧容在，风雨声来新思生。须信此君清且贵，一竿犹可钓高名。
翠光幽意欲生烟，几种龙孙几度传。忽怪春衣青旅旅，吟看不足是婵娟。
一日无君似染尘，得君风思出天真。七贤林下谁堪友，到此相寻少有人。
阴遥俄喜日华落，静久更宜山鸟鸣。荣谢易为花厚薄，岁寒还得岁寒情。
峥嵘南揖展旗山，旗鼓相临缥缈间。雷动满城春不去，龙吟今日剑须还。
云中人作四星看，十二光阴一箭寒。吉事有祥戎事静，溪山赢得倚栏干。
须知陈紫入吟看，能坐诗人碧玉盘。六月香肌无点汗，绛纱囊破水精寒。
绛包玉液逾中夏，黛染罗帷度北风。艳异尤争西子笑，晓来亲见状元红。
下枕烟波令尹家，年丰闲坐两时衙。为君东去还成梦，犹记撑蓬看月华。
双舻衔尾去如飞，秋满松江到未迟。自与李膺归兴别，鲈鱼杯酒在平时。
一官方解浚桥南，欲试弦歌岂为贪。便得洞庭山下去，公余谁共擘霜柑。
遮藏不得鬓边霜，空忆扬州一觉长。不学牧之狂可笑，紫云宜赠紫微郎。
幽怀无处对秋阴，数叠云峰压翠岑。安得水边开一阁，莲花风信满衣襟。
炎空方喜雨初过，闲坐又怜风乍来。偶得瑞莲传好信，清思应到雪天梅。
田无数亩难回首，士少高风易折腰。古往人非秋自老，松轩吟对雨潇潇。
谁家弦管度前汀，宛似湘江昔有灵。一曲未终船已远，白云空点数峰青。
烟雨为容似带愁，愁中犹解写人忧。数峰出没如何画，寺在波心且舣舟。
想缘仙划与神刓，有是湖光有是山。一处一游都几日，也应偷尽九春闲。
源出灵山分外青，若从葛坞更须灵。谁知天乐逢真景，难向人间作画屏。
筛雨龙山淡淡烟，水帘遥在数峰前。问言居士庵何处，为指中洲有陆莲。
回头犹见折腰时，才到朝班便得麾。谁合相从公外乐，玉鳞新出使君池。
得官荣与故乡看，初佩鱼符日下还。内相远孙真太守，海南佳郡是连山。
千顷烟波一亩池，柳堤收得小涟漪。谁家堤外寻幽去，渐渐歌声入渺弥。
小径悠悠接水天，薰风谁对远师莲。吟看尤为湖山好，未肯忘怀便入禅。
翠栏清浅柳如帷，帷外烟光远可窥。夜榻晚窗谁是伴，暑风秋月最相宜。
父子辞荣海上还，二车皆是汉郎官。夜来列宿尤光彩，为向溪南隠处看。
银鱼慵佩入樊笼，万累相捐万虑空。逼岁归来何事晚，荔枝牵率过薰风。
演仙山足退来荣，更继高风适此生。一叶轻舟篷上雨，三江欹枕与谁行。
世情相失道情浓，语默行藏信意中。清退楼前溪一曲，剡川明月剡川风。
香色相生静入观，化工谁怕剪金难。秋光欲尽花尤好，都作时情九日看。
红尘事事有兴废，黄菊年年无古今。意静气清时候好，醉归明日更相寻。
手把黄花为惜香，况逢真率未尝忙。神仙多是无心得，可向桃源作醉乡。
葛巾尤有酦醅浓，岂是隄防落帽风。我未醉时君莫去，且来闲坐菊丛中。
一隅不见古扬州，惟有平山尚自留。且看江南山色好，莫缘花月起闲愁。
水涵群影去悠悠，楼有三千转首休。想见经游人与物，而今知我梦扬州。
竹也中虚谷也虚，两虚相得闹中无。月来风动时尤好，那更高人也自如。
地行仙迹世难知，极数高人出数时。隠显自通淮与蜀，兴亡谁管晋兼隋。
翁子归来第八人，越王家国再逢春。悠悠千骑溪南路，今日荣夸到剑津。
侯王权势腰三印，省寺光阴梦七秋。龙虎有人犹扫迹，政风行听海边讴。
三山胜概烟云外，万户清酤鼓乐中。待看使君游刃处，始夸濒海有天宫。
两街香案使君来，万瓦青烟洞府开。勿剪绿榕阴尽处，七门南直钓龙台。
海渚信来鱼市白，林梢光动酒帘青。鼇头须学成都守，莫对三山我独醒。
别来交友问如何，松已成林屈指多。且喜断金人尚健，一能清爽一平和。
梦中常作水南游，山北烟霞物外秋。好是老僧今在否，我来还上望仙楼。
乘兴拏舟过水南，问禅闲试野僧参。望中皆是栖真处，山有云峰剑有潭。
守官何处豫江边，职事无尘我慨然。一样清虚谁画得，倚栏人静水中天。
草草挥毫已可传，昔年场屋合争先。何时寄我南来信，阁外溪山有几联。
桃李娇春总不知，风情惟与道相宜。堂前杨柳青丝软，吟看无人独自垂。
雨洗烟笼十数峰，两亭相望两山中。北来吟了南来醉，花木迎人一径通。
两边红绿路深深，叠怪堆奇出翠岑。莫道非真窥得破，能侵天巧似无心。
谩来非为利名场，随侍还寻野径香。静极恐生天上梦，不妨吟入帝云乡。
花间人面是谁家，何似才华对物华。百五时应来合醉，三千宾客不须夸。
衣法传来几度春，少林堂上悄无闻。两忘养就空兼色，独步西归一片云。
人随梦电几回见，剑逐云雷何处寻。惟有越山池尚在，夜来明月古犹今。
闲于孤鹤淡于秋，纵落忙中亦自由。受道已知君有质，感人深处急回头。
瑞雪天时醉怨迟，笑君棋局雪中围。轩花汗漫丰年事，不是嫌春故故飞。
幽情寄态动风骚，大巧如春未奈何。莫怪近来诗句少，只嫌吟后客情多。
去去仙舟住处闲，吴王台下虎邱山。日边孤客遥相忆，聚散空悲梦往还。
泡影浮生梦幻身，十年南北寄红尘。穷通有命归与好，风月相期满剑津。
清见林泉意已开，知音曾有魏王来。两忘更得栖神地，不染人间一点埃。
曾向兰陵起一舟，湖山佳处有朋游。歌声月下俄相失，秦与潇湘各自愁。
满楼清景泻斯干，肝胆初醒世虑闲。谁见谪仙歌与舞，但留诗句落云间。
菡萏香中画舫轻，新红相照亦多情。似迎学士来归院，花烛前头朵朵明。
雨过圆荷万点星，云开银汉眼前明。难逢此景休归去，更待天西片月生。
壮后幽情转更长，尘劳空忆芰荷乡。自由池上垂纶客，应是回头笑我忙。
皆有前缘志自通，大云山下偶相逢。春来拏得龙双角，走下昆仑第一峰。
相见参来道已通，五城曾拆紫芝封。自从龙虎归根后，花簇云攒白玉峰。
袖中自有青龙剑，世上谁无白虎经。秘诀未尝留一字，不劳终日诵黄庭。
尘中自适能无我，方外相知喜有君。静看古今搔首处，五湖风月万山云。
俄抛中馈世缘空，君子休悲老未同。不负大宁身后计，道山人出凯风中。
堂堂归处魏公家，才饰笄珈日未斜。蒿里数声留不得，丰安松下早闻鸦。
新里秋声不忍闻，黄埃千古宋将军。东兵二百今何在，犹有西人想似云。
赳赳汾阳十世孙，胸中奇业与谁论。盖棺虽愧凌烟阁，犹有蕃豪说旧恩。
佛书看尽更何忧，不怨生前未是侯。日到中天春梦断，御风归去玉华秋。
晓来悲接夜来欢，安不人惊梦不还。已御翔鸾天上去，委形空寄古楼山。
宝奁人去月空寒，百岁荣华忽盖棺。万叶遗经香一篆，日华帘下与谁看。
北堂旁立两青衫，六十春风惬笑谈。追远亭前思不见，怨随霜露满山南。
箫鼓声中远远归，只因千里有庭闱。彭城君在今休望，黄发樽前看彩衣。
六拥旌麾一梦阑，陈公桥上小棠间。挂冠桑梓情尤厚，谁愧遗形葬客山。
从来风义不忧贫，累行才逾七十春。世上荣枯沤影散，进阶空有帝纶新。
信到温陵不忍闻，使君何往尽沾巾。最高仙桂君家物，更起黉堂遗里人。
未及归来且胜游，忽闻庭木已经秋。罗源三十年遗爱，今作还山一日愁。
一息秋来误壮图，扬名身后喜诸孤。平生乐易归何处，恐逐清风落有无。
罇前故旧欢尤少，世上光阴惜未终。去岁书来曾说梦，攀龙应御九天风。
百度韶华少一年，有谁堂上可争先。锦衣养志归来早，报了春晖已独贤。
眼明身健莫扶持，遽向华堂看彩衣。已共月明无认处，孝思休踊盖棺时。
文科名峻归宁日，卿部官高致养时。罔极是恩谁报得，更缘霜露有余悲。
八十三年妇德成，彩衣欢笑过浮生。含虚台上寻仙侣，濑口愁人月自明。
喜从杨子过江湄，惹起浮生一段悲。不见武林吟笑侣，却来京口看铭诗。
少年科第少能攀，未及登庸梦已阑。岂意盖棺尤有地，于飞同在戏鱼山。
一花迦叶离尘果，四卷楞伽助道书。莫谓竺乾天样远，片云归去祇须臾。
谁知花叶一中生，二气相催果自成。体了色空无觅处，有时人说见还婴。
大乘气象已相扶，吾意方终道不孤。秀出五峰尘下少，中华先许到真如。
日用中来体已亲，平常是道岂须陈。得吾髓处无他事，拟议三人且觅真。
安心惟在觅心时，后世支尘两自欺。寄语禅林休歇去，古来仙圣本无为。
本来无一亦无华，都向真空是一家。闻说一花还共笑，宁甘鬼窟作生涯。
参禅须向坐禅人，本末相通可了真。二念回机都扫尽，乾坤犹在一微尘。
精传神气一传精，性命于中附会成。道世浑沦窥不破，更从何处觅无生。
精传神气一传精，含作真空万化行。是物此中来与去，莫持偏性作圆成。
天游杳杳海漫漫，无有无无是道观。大法药兼心地要，两门都作混成看。
神光中见一还婴，非外非中已混成。忽向玉炉飞上去，数声灵鹊夜来惊。
有地有花空具色，无花无种色含空。混成一物谁圆就，但向无言一化工。
受果时来合见仙，香山禅定想多年。少林得旨圆融了，不在中间与两边。
华岂曾生种亦无，迩来何事得神珠。尘凡不悟无为旨，但笑高人一似愚。
曾穷庄易到源渊，三教从来共本根。自到少林应已悟，后来谁为晓宗门。
宿来缘累尚相拘，何事圆成未自如。十地三乘谁便了，了时犹待到无无。
入道从来自有缘，许谁心地是金仙。如来止止教休说，妙法难思莫妄传。
衣法曾传莫己知，两山禅定了何疑。本无一物非何有，大道宁嫌得小儿。
地种精华总是无，无中和会一神珠。前缘谁是传衣子，水月如心可上图。
万宝收还万合中，更寻心地亦还空。紫云盖下已呈瑞，佛法一枝谁与同。
路上相逢即是缘，心知衣法有人传。真成浄土含诸种，直到生生始得仙。
解脱门中宿已知，种花生性岂须期。诏书四反终难起，不要浮名不待时。
情种俱收入混成，还并四事得无生。字虽不识人休笑，壁上留题已可惊。
无生无种菩提就，非佛非心混沌成。欲说性空何处觅，可怜禅律谩相争。
形生收摄出尘笼，一颗圆光色与空。槽厂有人来作祖，自然吟入太无中。
尘埃可佛是修时，无物无修秀也知。欲说菩提符祖意，圆明来处想曾窥。
顿悟花情有几人，源流相远却非真。须知佛性无南北，芥子中藏万法轮。
泰定犹忘相行深，种华当向此中生。坐禅只恐人无证，得旨须教矿作金。
下种人来地有因，若非因地若轻陈。曾将此子教谁种，安解参同向吕真。
从来生灭本因心，旁出纷纷没处寻。无性无心方是道，执空谁可脱浮沉。
法身行止本来无，叶落归根是幻躯。生灭已除还寂灭，有情相感莫踟蹰。
曾戒观空与坐禅，惟因唐使说真筌。九年面壁谁能少，秘密先当得祖传。
妙了形神更有人，不须捐下梦中身。逍遥便作丹台客，谁悟三丹有二真。
大事从来夙有因，太空全是气精神。牟尼莫怪无人问，作用皆云已得真。
圆妙高人觉已通，便辞归去谩参同。一篇证道谁能赛，不谓唐僧有此风。
道果天成岂可猜，圆光何处更寻台。性为妙种心为地，况有慈云作雨来。
风雷昨夜破枯株，借问天公有意无。莫是卧龙踪迹困，放开头角入亨衢。
东别家山十六程，晓来和月到华清。朝元阁下西风急，都入长杨作雨声。
未送余寒归嶰谷，先传春信到花丛。侵凌竹色回新绿，点注梅梢破小红。
月度疏櫺起更慵，坐听澄照五更钟。却思潮上西兴急，风遶山前万个松。
雨过僧房景更奇，邀朋闲访此游嬉。一登占得嵯峨处，始觉群峰迤逦低。
肉山六月火云蒸，渴想滹沱一片冰。回首家山林下寺，水帘深处定中僧。
隠隠晴空露翠微，也知深处有禅扉。几回待入烟霞去，只恐烟霞不放归。
无心终日看云飞，空幻犹如鸟迹遗。欲问堂中常住相，黄花翠竹已多知。
丹崖翠壑一重重，香火因缘古寺钟。若有金龙随玉简，武夷溪上幔亭峰。
一麾邂逅得东秦，忆别家山六度春。何意眼看毛竹洞，主人仍是故乡人。
大士分身石罅开，轻烟微雨证明台。洒然一觉乡关梦，换骨岩高好在哉。
云烟杳霭环诸峰，石径诘曲穿疏松。更无飞埃趁短屐，祇有鸣溜迎修筇。
玲珑数窦明相通，造化恍惚真难穷。阳回三冬照暖日，阴纳九夏吹寒风。
山列三峰来不断，水交双港送无穷。帆边洲渚潇潇雨，墙外园林淅淅风。
地势下临郧子国，山光遥射楚王城。惟有桃花岩上月，曾闻李白醉吟声。
封事悠悠即挂冠，苍烟古木锁空坛。当时不识蓬莱客，祇作南昌一尉看。
豪杰相从意气中，怜才倾倒独萧公。后来可是无奇客，东阁投名尚不通。
水绿山青人可知，不知生气得之谁。钓竿已属严公手，直到元英解道诗。
石城云屋抱浮丘，正是真人旧括州。会掷仙图争少胜，不知身到洞天游。
密竹流泉不居热，洞门深沉风雨歇。洗出清明快活天，醉弄江南谢家月。
未逢仙手破天荒，我得披云第一章。它日爱奇思谢客，却须因事忆刘郎。
青泥切石剑无迹，丹水含英鼎飞出。仙风绝尘鸡犬喧，杉松老大如人立。
苍崖如堂水如布，桥危如绳石如锯。不有樵夫踏破云，世间可复知深处。
一别名山十五年，宦情羁思两茫然。故人半作累累冢，只有苍官立道边。
髀肉消磨马上鞍，尘砂满眼路漫漫。不须更障西风扇，为酌崖泉一洗看。
扑面烟霞晓更嘉，偶随藜杖访仙家。斜阳不见登山屐，独遶长溪折夜花。
危墙烟际耸层城，潮落沙头眼更明。不觉归舟犯牛斗，天风吹下步虚声。
留滞初春寂寞滨，眼明归路一番新。何妨更作重来计，枝上微红解恼人。
二月春阴到水滨，秋风重见玉蟾新。无端扰扰来还去，只恐沙鸥解笑人。
寻春何惜驻征鞍，只怕春归不怕寒。故国山川无限思，我来仍得雨中看。
穷日愔愔已死灰，似沈眢井念昭回。一声霹雳起平地，顿觉青天万里开。
钻龟打瓦不曾休，金注昏人岂自由。谁谓纯诚无感格，会逢公议报私雠。
一梦扬州似隔生，轻舟未往但贪程。莫年觳觫儿童念，风物依稀媿此情。
熬熬内火战骄阳，鹤唳风声便着忙。波浪翻天谁与渡，却应甘井是慈航。
去秋欲雨不得雨，今春望晴还未晴。蝼蚁尚知为自便，强将私意与天争。
麦未登场已插秧，更忧雨过水还伤。一生能着几量屐，白发萧萧祇管忙。
江声隠隠风前恨，雁阵喧喧枕畔愁。更觉孤衾如泼水，始知今夜宿山头。
因缘时节本相期，只恐蹉跎醉似泥。洗尽从前留意处，何忧金臂不提携。
元宵灯火闹游人，偶向忙中得此身。浄几明窗尘不到，弄黄先见一枝春。
通中玉冷梦偏长，花影笼阶月浸廊。挽断罗巾留不住，觉来犹有去时香。
芭蕉叶密柿阴浓，散发西窗到晚钟。霹雳一声三尺水，旱天方信有真龙。
纤𫄨不挂汗如倾，一霎风来梦乍惊。自是人心有凉思，强将庭叶作秋声。
鸭脚初成绿未齐，芭蕉仍在柿阴西。推迁节物均如此，眼界何须苦自迷。
会稽陈迹久荒芜，流落江城墨未枯。好向溪边示行客，问人能出百钱无。
蹇馿破帽耸鸢肩，石里长松欲到天。六月尘埃汗如洗，始知立意不徒然。
袅袅凉风八月初，试挥椽笔写江湖。还家预想迎门喜，争问今年得意无。
几年无事在江湖，醉倒黄公旧酒垆。觉后不知新月上，满身花影倩人扶。
烟梢云顶石藏根，溪压舆梁晓乍分。车盖定寻何处路，皇皇犹想为斯文。
曾记终南雪里山，玉峰琼岫耸巑岏。风流转入丹青手，画作江城六月寒。
落笔无因似退之，每逢佳致却如痴。孤高全露秋来骨，无复山红涧碧时。
柱础犹蒸湿未休，悬知雨意未全收。只忧场上芽生稻，不厌田间水拍沟。
我来独爱南天竺，公去谁烹北苑茶。頼有清风犹好客，扫门杨柳影交加。
不看经也不参禅，时去时来又一年。秪愿阇黎终有信，大家留取草鞋钱。
停骖假馆雪初晴，学古堂中气象新。多谢故人无弃我，一炉软火煖如春。
儿童鸡犬语声喧，桑柘萦纡绿蔽川。斗觉门庭兰玉盛，更将箫鼓乐丰年。
荆公宾客晚多奇，休叹穰侯见事迟。雨过半山初睡足，何如蚊力负山时。
轻裙碎折晓风微，弱柳腰肢稳称衣。更剪垂虹平窄地，双凫似恐见人飞。
云山夹岸去层层，来往扁舟恨未能。更有寻常最佳处，无风一日到金陵。
鸡笼山下是和州，隔岸闻呼见点头。不见东归夜郎客，锦袍谁共醉扁舟。
一重洗尽一重生，尘垢昏人不自醒。会得栽茄种瓜意，始知松竹本来青。
过岭传衣不传钵，何事眼里更着枻。欲识黄梅半夜心，踏着称锤硬似铁。
入门不见主人公，座具袈裟在眼中。更有山童会人意，略无一事许相同。
十年采石寄漂蓬，广济虽名寺亦空。将为新来有消息，依前山不结蓬笼。
髭须潇飒面嶙峋，怪我多非旧日人。百里挐舟谁复尔，却应情重故情亲。
书去书来又一年，祇应提处是虚鞭。相逢会得笔头语，莫惜频寻酒里天。
江头风浪似重关，几许行人限往还。不是多情过相与，肯将一叶犯银山。
三山矶雨列山风，我亦频年强自攻。不负蛟龙竟何事，祇疑身世属江东。
新来句法宛如阴，端与衰公伴陆沈。未易偏师壮秦系，刘郎戈甲旧成林。
谁人月下奏云和，一夜繁枝向北多。长笛未须论旧恨，且留幽思待阴何。
奸雄投老恋层台，随得分香散处开。枝上休论歌舞旧，尊中且泛绿于苔。
弄蘂攀条日几回，依稀长记雪中开。尘埃满袂家山远，底事多情拂眼来。
软火明窗酒一尊，余杯未减日尤昏。谁人为折东来阁，续得何郎日断魂。
黯黯危肠独九回，故园谁对此时开。撚来聊把倚孤枕，更拟慇懃入梦来。
病余憔悴拊空尊，子细思量意却昏。便觉阳和振枯槁，不须方士致幽魂。
初见今年报信花，定从清浅缀横斜。无言对我应惆怅，不复当时处士家。
玉作肌肤雪作衣，剪裁风月缀寒枝。上池可饮偶无路，空愧当年带下医。
漏泄天工意不轻，傍春依腊独分明。孤高不作繁红伴，造化须知别有情。
姑射山前旧卜家，天香真色倚风斜。不须薝卜分高下，要是东皇第一花。
红炉欢坐腊灯长，豫借春风发艳粧。流水落花无限好，却应双鬓恨刘郎。
经年欲到竟无繇，便路今朝得暂留。弄月燃犀俱未暇，潮平且欲过西州。
楼台烟树接平芜，水墨丹青十幅图。认得黄山家住处，云中相对似相呼。
云山远近浅还深，宛转愁颜顿不任。独有绮罗知此意，故拈金盏十分斟。
后垅前冈一色松，相看冠剑几悲风。今朝笑语明朝哭，莫厌尊中酒不空。
尊前景气朝朝别，醉里歌呼处处新。一度拈来一回好，主人须信异于人。
老绿阴森锁昼寒，儿孙延裔不知年。欲归顿失来时路，一似高风暗雨天。
御醅盏畔千头菊，椽烛光中四和香。红粉莫嗟霜满颔，也应歌处似周郎。
胯下淹时岂不知，故人疑我似阳痴。一廛固愿授陈相，只恐锋车便见追。
一水相忘辄自疲，青毡情厚失先期。从今不比鸬鹚数，更欲棠阴借异时。
人间所乐宁过此，一事都无有俸钱。更向丰年观割稻，须知身是地行仙。
老呼稚舞报丰年，极目黄云欲际天。旋捣新粳供晚饭，只愁闲梦搅安眠。
解箨新篁绿未分，弄晴啼鸟语如文。翻风葭菼全疑雨，对岸峰峦便是云。
平生粥饭寄伽蓝，老日田园强自添。岂自着靴踏泥客，如何不许𫏐深潜。
青黄赤白千畦稻，远近高低四面山。旧约买邻今已决，却忧无力伴跻攀。
重阳过了十二日，阶下黄花方盛开。节物参差何足较，且浮新蘂共衔杯。
横截西山一叶轻，晓奁初发镜中行。异时常作玻璃观，却恐丹青画不成。
求田问舍太迟生，栋宇才逢眼便明。凭仗经营须占早，连墙祇恐负柴荆。
德公期我此联裾，独舍扁舟断梦初。𰬸帐一灯如晤语，泪痕空对两龙驹。
近山回抱锦为屏，金碧高低照眼明。四十年来劳梦想，白头方喜慰平生。
霜林斑驳抱园回，晓日初升宿雾开。忆得旧游怀小杜，分明回望绣成堆。
两脚都忘力不胜，穿云度堑信腾腾。林深鸟兽知无迹，时见游山一两僧。
篝火宵深兴转浓，可怜潭水断来踪。祇疑终有蛟龙护，玉室金堂未许逢。
不觉离家二十日，山林城市恣延缘。定因曾作和州客，长见鸡笼在眼前。
大乘此去有几里，闻道祇园近布金。但恐钵中无客饭，止期经宿谢知音。
踏尽田塍转尽山，芥塘犹在夕阳间。主人缩地元多术，何事今朝特见悭。
欲从旷口过金陵，不惜汤泉两日程。因就故人求一浴，何妨随例得身轻。
竹映丹枫转短篱，有花开处尽空枝。春风想见如铺锦，惆怅来游不是时。
隼旟謌呼引红粧，花帽追随入醉乡。今日再来如断梦，主人依旧进黄粱。
海燕初飞掠水轻，酴醾开就照人明。旋倾煮酒尝青杏，唯有风光不世情。
万腔腰鼓打梁州，舞罢还催步打毬。更借缠头三百万，阿奴要彻第三筹。
情随榆荚不胜飘，心似杨花暖欲销。拟借琼林大盈库，约君孤注赌妖娆。
漫寻蝴蝶却成痴，欲趁蜂儿转更疑。自是心情怕时节，不如闲处伴黄鹂。
程氏园当尺五天，千金争赏并朱栏。莫因今日家家有，便与常时两样看。
的的枝头浅浅黄，未先颜色占年芳。任是剪成香更裂，鼻根眼界漫商量。
斋盂洗罢日方中，帘影低回破睡风。试问新浮一瓯乳，何须亲到广寒宫。
草草声名等漏巵，相逢佳处暂舒眉。我方击节聊乘兴，君可忘忧莫见疑。
倦听帘间点滴声，栖禽初报晓来晴。分明市合人争语，清浊高低各有情。
乌啼鹊噪趁初晴，百舌新调燕羽轻。滑滑竹鸡催布谷，声声𫛸鴂唤流鶑。
留滞江南又一年，燕巢初就鹊声喧。一番风竹摇窗外，犹冀曾来紫玉轩。
玉翎红觜小池中，双入筠笼寄病翁。不是山阴亲换得，自惭书学久无工。
野塘溶漾夕阳时，风淡云闲草半欹。会得腾身振衣否，不教春色在花枝。
道人笔力与春争，五彩都将墨染成。新浴羽毛犹更葺，似疑颜色未分明。
声里生涯壳外天，天真虽判尚茫然。只应未解长依母，每向沙头独自眠。
人间今复见丹青，生意初侵造物灵。却笑山阴何所得，尚须辛苦写黄庭。
浄练平铺月上时，无人吟得谢郎诗。酒酣直欲捉倒影，千古风流几个知。
鼓声绝罢香烟起，涌出潮音满座寒。为问如何第一义，等闲拈却面前山。
一到山头却下山，终朝只在翠微间。白云本是无心物，何事高低伴往还。
日日春禽百转新，明窗棐几浄无尘。平生似有丛林分，秃鬓何为尚满巾。
荆州太守紫微仙，远寄渔翁白玉泉。长钓久垂鱼未食，为君一醉卧长川。
问道全家隠鹿门，竹篱茅屋寄江村。庞公事业无多子，只有平安遗子孙。
卖酒罾鱼止数家，卜邻还在水之涯。扁舟定向桃源去，斜日红开两岸花。
霜风刮地雁连天，野舍衾寒感旧年。独有多情夜来榨，床头滴滴慰孤眠。
行人犹未有归期，万里初程日暮时。唯爱门前双柳树，枝枝叶叶不相离。
长溪新雨色如泥，野水阴寒尽向西。楚客天南行渐远，山山树里鹧鸪啼。
数卷新游蜀苑诗，长安僻巷得相随。草堂雪夜携琴处，况似青城馆里时。
不觉六月初八日，还是去年瓜熟时。鞭藉竟谁能致曲，定自昭昭终可期。
软火明窗纸帐低，一声初报午来鸡。葱茶未必能留坐，为爱高人手自提。
银汉风休月对弦，灵桥长挂罢星填。从今祇恐情先老，无复佳期又隔年。
南山不见见东山，白鹭时时自往还。为问天公几时雨，定因薄相故能悭。
鸦衔遗秉趁饥鹰，老牸时传唤犊声。凡物有生皆有乐，不堪孤坐泪纵横。
宝炷芬敷散瑞烟，月移花影上栏杆。角声又报梅花弄，只恐归时夜更寒。
老禅期客煮园蔬，少憩西邻日转初。万白千红好时节，断魂空付两龙驹。
忆寻春色过何郎，西寺传来墨有香。安得蒹葭真倚玉，再邀花影上回廊。
树密山深镇雨凉，西州陈迹旧丹阳。相逢莫话当时事，且约清心感妙香。
软火明窗一炷香，岁交时节夜来霜。须知钱李饶风味，却媿巴歌污锦囊。
客窗孤被探深寒，一梦从来已六年。独有可人无复见，尊前旋笑尚依然。
金影风光小洞天，蓝桥有路隔云烟。玉壶叩尽应能语，早晚光明照座边。
住庵老子不复见，传法阿师追不回。饮水能知大愚意，一拳真是打爷来。
意中迥有千般思，笔下原无一点尘。自笑顽冥一村老，忽从今日换精神。
过眼崎岖等劫灰，到头荣悴本谁裁。须知此老心如铁，看尽行人几往回。
簷间百啭已鶑声，枕上千山尚未明。老去只知难得睡，儿童何用报阴晴。
身世低回不自期，个中消息更谁知。江边折尽青青柳，才见云头月画眉。
楸花落尽楝花繁，门巷人稀半是村。好事凭谁消湿热，一帘疏雨下黄昏。
庭前日转树交阴，坐上风来境自深。度曲已嗟千里客，听蝉已寄两头心。
江南塞北遍曾游，一饭何方不可留。快筯旧尝便蛮耳，垂涎安得饫𫗴头。
昔年车马遶芳丛，倒尽金缸卧醉红。可惜秾华俱扫地，兔葵燕麦自春风。
松阴苔径曲盘盘，古佛残灯古殿间。却羡老僧无个事，一生长伴白云闲。
新荷点水麦花齐，一抹残阳露浅晖。回首西山归未得，片心还逐暮云飞。
娇红扫尽绿阴成，便觉庭虚暑气生。旋拂藤床方竹枕，不妨鼻息作雷鸣。
晦迹丘园敢自图，幸逢泉石作幽居。明窗隠几有余乐，一炷清香卧勘书。
玉骨冰肌体自轻，非关茗饮觉神清。无端堕落红尘里，碾就云腴不许烹。
厌厌酒病结春阴，邻笛传来恨更深。拟借春风联袂去，遏云佳处托知音。
过从顿谢懒尤添，倦卧终朝不卷帘。晚饭都无官米气，始知身已是苍黔。
独展离骚吊逐臣，尚存残角报重𬮱。时节自新人易老，未应闲处似他人。
忆逢新火客秦川，绣岭归来浴暖泉。从古盛衰如反掌，累累何地不新阡。
旋营香火拂尘埃，市井声传隠隠雷。顿觉林泉归已晚，姑从闲处看花开。
贪着崎岖信可羞，误将鬼录作天游。东山自是力不足，细论前途有底忧。
春风浩荡思无涯，老病萦仍苦恋家。推枕不知真早晚，小窗披雨一庭花。
极目湖光彻骨清，无风犹觉尚坚冰。心安处处皆堪乐，未必西南是得朋。
十仞惊湍拂面寒，恐人如在百胜竿。飞云舞鹤形容处，英爽端疑共此看。
求田问舍本无期，废弃衰年适此时。未拟沃州那旧隠，且从新托试维持。
何须叹世鹿皮翁，得句真能发笑容。谁谓祖风无与寄，寸莛终愧触洪钟。
渡口人归月上钩，萧萧风叶荻花秋。因君指出诗人语，便向庭前欲买舟。
雨暗烟昏蔚不开，时时白鸟去还来。相逢都是江湖上，莫为人声却自猜。
秋热春寒花不老，云浓日薄雨频收。共言今岁鱼偏熟，旧网须教展一筹。
捞虾摸蚬几回来，斗笠蓑衣安在哉。将谓此生缘已断，登临不觉眼重开。
南北区区浪自催，不妨随遇且徘徊。鲈鱼白酒何须得，一醉端从好句来。
留陶渊明把酒椀，送陆修静过虎溪。胸次九流清似镜，人间万事醉如泥。
得水能僊天与奇，寒香寂寞动冰肌。仙风道骨今谁有，淡扫蛾眉簪一枝。
借水开花亦自奇，冰沈为骨玉为肌。寒香自压酴醾倒，只比江梅无好枝。
有两龙驹慰陆沈，四年河海每关心。今朝款段聊乘兴，矍铄犹堪寄好音。
忆同德曜涉歊蒸，欲濯汤池竟辍行。憔悴独来琴瑟变，满怀谁识泪纵横。
泉泓石蟹如乌头，一种为类太微生。此地逢君宜见假，才方入手便横行。
华清赐浴记当年，偶托荒山结胜缘。未必兴衰异今昔，曾经天女卸金钿。
齿豁童头老可憎，艰难相值历何曾。吹箫问渡愧未达，终有心头一点蝇。
丛篁灌木丽霜晴，忠孝岩岩父子名。举扇西风虽自洁，受遗不至亦何情。
冶城昔是王公宅，鹊噪乌啼异昔时。不见犊车催麈尾，莫年惆怅蔡家儿。
月堕风林夜已深，寒衾展转不能禁。一番过眼知何处，惟有孤灯识此心。
火灭窗晴冷似冰，随时活计自修行。客来若问真消息，只有观音自证明。
三十年惊一世人，衣巾空有泪痕深。他年不为鲈鱼脍，聊欲江干卜近邻。
眼力无穷面面窗，知君心不在西凉。聊将浮世两茧足，共借明朝一线长。
朝阳烁烁欲争流，已过群红盍自修。发尽妖妍犹未歇，天机终待几时休。
云低雨细静无风，似著精神染异红。驻辇慈恩赏佳句，若论今日定谁工。
蓬莱宫阙有神僊，解释春风欲鬭妍。不是殊狂曾迕物，肯将飞燕谓当前。
我老迂疏合灌园，强来乘障负初暄。多情似识伊川旧，宛是韩公第一根。
阳关才断一声歌，已觉离愁万斛多。谁信邮亭槛车际，便惊风露隔关河。
疏帘弄影不惊尘，百忆恒沙认此身。转盼回头已陈迹，那知犹作未归人。
门无关锁何由出，案有诗书敢自期。寻到古人留意处，绝胜把酒听歌时。
大患于吾为有身，纵横颠倒竟谁神。祗应静处天真在，且作斯须自在人。
雉堞回环半倚山，泉声风顺响潺潺。从来省事惟便静，他日端能忆此间。
春来多病圣频中，歌曲双青笑拂红。今日闭门常静坐，始知身世已衰翁。
万口弥陀未饭前，西方境界每依然。何须更学王文度，那处元非极乐天。
今年四月未闻雷，赤地从何问宿灰。剑戟埋身均是死，生憎逋欠踏门催。
十年不去有如何，得少何须较失多。大是驹奴必千里，功名他日莫渠魔。
卧听风声坐见山，此生长寄有无间。等闲撇起能知病，莫厌萧萧雪满颜。
风吹苏小门前柳，雨暗罗敷陌上桑。遥想九江春色晚，被花恼得少陵狂。
姑熟溪头近请违，玩鞭亭上再相期。留连话旧忘尘虑，把盏枰棋得自怡。
朝来雨过发妖妍，向日枝头雪作团。缟练长拖轻洒墨，不须将作两般看。
瘦玉萧疏触处宜，仙风一霎散霜威。未应舞罢排云去，更看丹砂理雪衣。
绿遍前峰到后峰，灵苗压地几千重。勾班养就无人见，多少狂心欲采茸。
翠盖相扶两不欹，多情独许见阳窥。千年自有逃形处，聊与清香暂约时。
耳冷无人唱竹枝，归心惟有梦魂知。杨花扑地烟波阔，犹记征帆欲卸时。
风高雨暗不成群，欲下还飞似畏人。已是却寻归去路，江南休笑水如春。
纷纷作客不归来，树本无根何处栽。弹指未应超十地，重重楼阁一时开。
老境侵寻上砌苔，自然生意不应栽。便应烈日鳞潜去，能得愁怀几度开。
法令端如万仞陂，后来无法只趋时。早知兴废无非命，可笑穰侯见事迟。
雨后阶庭物物新，睡余欹枕悄无闻。只疑日脚随人意，百刻香才过一分。
帘波不动地无尘，久与相亲燕雀驯。似怪衰翁长静坐，时时回眼辄疑人。
未逢四祖且堆堆，才见龙潭眼便开。龙去潭空人自老，衔花百鸟漫飞来。
闭门不语信深沉，岂可讥时作酒箴。料得门前无好事，解嘲聊复寄初心。
不堪细字眼犹花，熟睡分明暂到家。何独能收小儿泪，客中时可当乘槎。
玉壶试叫鸳鸯语，为问仙家似此无。养就丹砂早归去，不妨闲处作工夫。
大人相好一百种，几劫修来得到今。不独普贤能演说，淘沙个个得精金。
万里无云天一色，单衣不试似初春。鸽鸰习习游丝坠，未必他时得此身。
歌词漫与收狂念，诗句聊将代欠伸。钩棘徒劳刳胃肾，笔头才住已成尘。
心非可见舌能陈，随语成章自有神。用作功名终底事，区区雕琢定痴人。
晚烟拂拂聚无痕，瘦骨棱棱见彻根。细路萦纡饥马疾，举头新月是前村。
曾经岁月几华夷，雨貌风颜茂晚姿。自是雪霜心共老，笔头聊复戏孙枝。
霜清木落见沙洲，洲上人家半在舟。射雁归来鱼满笱，瓮中先见问扶头。
亲旧相逢似隔时，从今无复念归期。莫同更写留连恨，只拟添成百首诗。
扫除不尽自无痕，底事狂缘尚有根。几日宁宁图画里，祇缘归思在江村。
何时船上载鸱夷，海道聊寻一问姿。不为丹青生着相，从来卷曲是吾枝。
欲问船师觅宝洲，须将大瓠作腰舟。掀天白浪蛟龙吼，才得随流一点头。
霅上归来过了春，枝头杏子可尝新。旋追老酒医佳况，更谢提壶解劝人。
一春霖雨不曾休，雪雹惊人四月头。初制单衣方待着，却添炉火换重裘。
梦回簷滴不闻声，残月披窗分外明。投老逢春能几许，不堪催去与谁争。
扶老相邀到陇头，麦苗如洗未全抽。愿天不雨只一月，聊慰艰辛望半收。
栽桑插柳展沟塍，共趁清明力倍增。分得这般穷伎俩，却应苦行过于僧。
修车浸种一番忙，肚热邻家见早秧。饱饭未惊心已饱，方知生计要商量。
一生着得几䩫屐，一饱消得几多粮。怕雨望晴心不歇，白头搔尽眼望羊。
须知官职为他人，老去何妨可问津。宾客欢娱童仆饱，到头活计定谁亲。
从来人说水晶宫，投老方能到眼中。未必吾生便休去，溪山隠去再相同。
鹅儿成队草成茵，来往驯鸦喜趁人。却恐城中无此况，莫辞辛苦且逡巡。
亹亹柔条动懿筐，森森初穗弄微黄。引雏飞去蒙朝雨，带犊归来卧夕阳。
东囤扫场方𫏐歇，插秧车水又相催。衰年乐得身强健，常愿南山到眼来。
芦已藏人水鸟喧，草堪留坐午风寒。从来偏得田家趣，折莫催归兴已阑。
雨后西风日日颠，重裘犹自觉轻单。春寒秋热江南候，四月如何尚有寒。
转午风休陡觉来，绵衣脱尽旋开轩。乍寒乍热难调御，厚薄随时体自安。
见事迟来五十年，何须投老念艰难。暖衣饱食无过此，谁是鲇鱼上竹竿。
饭舂罗担雁行来，任是囷廛亦易推。一岁艰难方有味，较量犹胜上燕台。
朝衣行市头颅落，六印垂腰手足分。旋煮河豚加𫚖脍，争如闲处醉醺醺。
荷钱贴水蚕如蚁，稻似针芒葚未丹。牛角叩残歌转急，请看平地有波澜。
百事无能一老夫，十年江上把犁锄。西庄南亩时来往，常得青山在坐隅。
青山于我岂无因，到处抬头便见亲。时更一班逢好句，玄晖端恐是前身。
坐啸宣城迹已赊，青山今日属寒家。多情宾客门如市，不独风流解染花。
数亩田荒积渐耕，常忧坝损害垂成。传闻赵魏推盟主，便觉如云照眼明。
水已平隄柳已线，洞房犹记锁婵娟。彩云易散春常在，啼鸟留人尚可怜。
万国衣冠拱醉容，钧天梦断失云龙。多情尚寄当时约，宛似阇黎饭后钟。
髯友新从塞上回，中元樽俎未能开。更堪庭竹添幽思，只欠清风玉雨来。
河朔初辞爨析骸，都城还许谢烦埃。日长穷巷春归后，万绿阴阴锁吹台。
窗间多病委枯骸，陌上初收雨后埃。公子风流过京兆，正堪眉妩傍粧台。
江湖流落久相依，每叹朱颜戏彩衣。何事泪痕书上见，他年千陇约同归。
七分年纪十分愁，物理乘除不自由。死葬生游今得地，却嗟无计共迟留。
双双小叶衬花房，只鬭花房不鬭双。拾得不教同伴见，袖中拈出一齐降。
曾寄冰绡十幅开，竹间红蕊燕衔来。黄筌已去风流尽，忽见诗翁笔下催。
面面轩楹压水开，暑天端恐雪飞来。冰肌玉骨元无汗，更倩殷勤执板催。
池方一寻深寸许，泉脉涓涓萦砌台。闻道旱天能作雨，定应变化自何来。
处己莫辞三径陋，读书须及五车多。成吾宅相非吾志，直欲丘门备四科。
投老还家髀肉消，霜天何处换金貂。一樽帝所欢犹在，翻恐醒来尚寂寥。
楚国曾闻照乘珠，间因齐盗取为娱。人亡人得何须计，端有龟肠恨晚厨。
第一荆州白玉泉，兰舟载与酒中仙。且须捉住鲸鱼尾，恐怕醉来骑上天。
正朝排仗谨天元，常服无令入禁阍。十样冠裳五千袭，紫宸前殿对诸蕃。
大内相连辟迩英，每延禁从侍谈经。君王克谨持盈戒，无逸新书易画屏。
君王端的似唐虞，仁政天心若合符。不独四方传瑞牒，灵芝甘露满皇都。
圣主词章尽典谟，宫嫔一一究诗书。如今转觉西京陋，只说班家有婕妤。
主上慈仁笃友于，二王恩眷古无如。外朝迥与班联别，玉带仍令佩玉鱼。
圣人制作合天规，大晟初成按乐时。果见晴空鸾鹤舞，未饶当日凤凰仪。
圣主词源涌巨澜，恤民手诏月常颁。一回传出惊新丽，多少词臣愧汗颜。
万里封疆匝普天，君王神武不开边。河西房下文书少，枢府经年罢密宣。
圣主威声慑四溟，洮湟鄯廓指呼平。如今都护无公事，但奏诸藩进奉名。
四海丰登五纬明，君王高拱守盈成。词臣合进烝崧颂，更向何年咏太平。
五云楼阙耸天颜，龙烛交光万寿山。缥缈祥风来帝所，御香时得到人间。
稀微斜照影鼇山，黼座高临缥缈间。共祝吾皇千万寿，年年华阙觐天颜。
太一元宵驾幸初，喧阗丝管拥銮舆。主家夹道金车驻，步障徐开奏起居。
圣主忧勤尽至仁，玉𬬻清夜拱星辰。谁知漏永虔祈处，不为皇躬只为民。
元宵鼓吹满严城，万烛荧煌御驾行。才入端门回凤辇，两军游艺一齐呈。
洛阳花使款银台，魏紫姚黄次第来。调护须知青帝力，进呈方是十分开。
圣主忧民手诏书，颁宣经月罕尝虚。周旋曲尽斯民瘼，远使观风未必知。
华封献祝协休祥，已见诜诜十七王。宗德祖公钟圣世，子孙千亿正蕃昌。
千官班列未央宫，称贺盐池课复充。助顺固知天地力，由来威断自宸衷。
宫嫔春昼步庭前，曲砌轻风𨍽柳绵。二十四番花信后，融怡还作困人天。
文思主吏籍通闺，逐节供须各品题。知是禁园挑菜日，雕床十扛进金篦。
君王博学古无如，羲献奇踪购得初。裁处万机无一事，睿思深殿自临书。
吾君友爱古难方，棣萼深情不暂忘。求得万机休暇日，披香深殿燕亲王。
未明冠佩集龙楼，上宰貂蝉导冕旒。羌虏欢呼瞻盛礼，躬迎八宝受天休。
初升直笔喜迁官，妙札何曾数彩鸾。莫谓纤纤持管弱，风雷雨露在毫端。
绣襟金钩玉轴斜，宫娥当殿奏琵琶。急弹犀拨如飞电，端不轻侵御画花。
新拜贤妃国媛才，穹崇品秩视三台。捧麻入谢天恩后，院院嫔嫱展贺来。
后苑繁花间绿杨，龙楼辉赫缕金装。遥知黼座登临处，栏楯狻猊尽吐香。
翠弁仙衣下玉廊，修真宫女夜焚香。舒徐有月随莲步，绰约无人见靓妆。
诏许珠玑饰珥钿，遐方翡翠贡都捐。九重一语天恩博，亿万珍禽性命全。
神都三月盛风光，修禊宫中乐事长。银字笙簧随步辇，相将曲水侍流觞。
春昼阴添一倍长，秋千娱乐集嫔嫱。彩缯画板高高送，来去随风散异香。
樱桃初进绿筠笼，蜜酪随供彩帕蒙。靸面金盘五十只，传宣先赐二王宫。
圣主仪刑自智临，嫔嫱博古趣何深。金虬香里芸窗静，满几诗书一弄琴。
祝应多男属圣君，词臣常备洗儿文。高禖喜燕排旬有，包子红绡叠日分。
春晴太液漾漪涟，柳绿花明艳冶天。十二栏干帘半卷，瑶津亭下按龙船。
宫阁春来乐事添，喜逢新燕入高簷。从今欲使营巢便，故遣终朝不下帘。
名园蹴游称春游，近密宣呈技最优。当殿不教身背向，侧中飞出足跟毬。
春昼宫娥睡足时，凭栏无语听黄鹂。谁家按曲敲檀板，惊破林间自在啼。
春昼宫娥直退迟，茶余清话屡移时。困人天气成浓睡，偶失秋千伴侣期。
端午茸花簇彩鸾，高标宝鉴缕金鞶。不宜夏景销酥腕，似觉新来百索宽。
初夏清和昼漏长，酴醾高架映华堂。一枝斜插蓝罗扇，摇动时时送好香。
朱夏炎炎昼漏长，迸珠亭下共流觞。清风寒韵侵肌冷，谁信宫中六月凉。
冰屏四合响流泉，白玉杯盘奉御筵。纵有炎蒸无处入，水晶宫阙会神仙。
荔子珍奇冠九垓，上林航海近移栽。绛囊玉颗如闽峤，不用红尘一骑来。
亲蚕摘叶满筠笼，机杼仍观组织工。圣世后妃躬道化，仪刑无愧二南风。
便殿时时燕二王，吾君亲睦似陶唐。寂寥棠棣留芳后，盛事应传入雅章。
燕子安巢近上阳，惯听深殿理丝簧。伊州入破喧轰闹，不废呢喃语画梁。
碧玉峥嵘照座清，良工镌斲亦难成。巫山雁荡惭粗俗，销得君王号胜瀛。
君王锡庆自高天，禖燕宫庭每每传。老㜮宝箱珠遍蹙，别收诸阁洗儿钱。
七夕宫娥设席祈，翠台莲烛静交辉。彩楼逗晓蛛丝满，女伴谁传得巧归。
郊庠已见咏台莱，近密仍多著譔才。汉武得人何足道，内朝今亦盛邹枚。
瑞竹亭亭近玉墀，初同一簳却分岐。已传国史新图籍，更得君王御制诗。
禁籞承平种植繁，枇杷荔子近移根。地祇应借东南候，养就甘香奉至尊。
桂魄初生出翠台，玉人拜祝久徘徊。非唯月月长相见，更愿重重喜庆来。
青唐陇拶觐神都，亿万天兵列路隅。三省枢臣合班对，进呈平旦受降图。
乌巾袅脚锦袍襕，供奉新来进押班。从此便应闲日少，玉除轮日侍天颜。
瑞竹初生每觉长，分岐共簳出宫墙。普天无限成林地，故产皇家是吉祥。
内庭耸秀碧云屏，冠绝群峰最杰英。圣世瓌才终显赫，嶙峋犹得赐佳名。
瑶津亭榭俯池塘，芬馥氤氲杂众芳。永昼和风一披拂，近城分得禁园香。
珠帘十二卷金钩，万里无云桂魄浮。嘈杂笙箫半天响，瑶津亭上赏中秋。
振振皇族盛豪雄，籍庆天支自不同。宗学宏开崇教养，已多歆向出深宫。
资善诸王就傅初，常宣步辇按观书。六宫准拟经由处，一一排门候起居。
集英赐第对天颜，顷刻蓝袍翠一班。漫说禹门三级浪，鱼龙只在指呼间。
唐帝惟珍阳羡茶，未尝百草不开花。太平奉御穷佳异，建焙先春进露芽。
深院相过笑语同，选仙清乐得从容。由来本是桃源侣，常占三清最上宫。
召对词臣幄殿华，密宣令草相公麻。黄庭诏下齐欢舞，望协群工共叹嗟。
圣主边谋过六奇，指踪决胜率前知。深沉清禁传三鼓，犹报金牌出睿思。
掖门放钥响铜镮，平晓传催百辟班。垂拱殿前人肃静，独闻鶑语转间关。
地衣红锦蹙盘雕，罗袖飘香转舞腰。清暇君王休务日，宣和深殿按仙韶。
深秋萧爽十分凉，茱菊浮杯满座香。百尺玉楼喧鼓吹，六宫思许醉重阳。
禁籞瑶津宝阁重，芳亭曲榭暗相通。汪洋太液澄清影，金碧丹青上下同。
圣学渊宏百世师，六宫薰习喜文词。睿思传出宸章丽，院院珠装御制诗。
永昼宫娥聚笑嬉，小王初习起居仪。朱衫御史心聪慧，学得中庭赞对词。
永昼嫔嫱小燕阑，投壶雅戏集清欢。众中最觉天机巧，平送筠筹觅倚干。
象戏宫娥共雅欢，团团犀玉布牙盘。蹉车避马寻常事，却是隄防叠砲难。
德自关雎乐善心，六宫渐染化风深。鼓琴擘阮非凡好，为有淳和太古音。
庭试初宣进士班，玉阶咫尺觐天颜。画廊两畔楸花发，时递清香笔砚间。
按乐清宵女伴同，和谐仙韵出深宫。寻腔理得新翻曲，月上龙楼第一重。
太平天子绝畋游，结束宫娥马打毬。韶乐引来花锦队，男儿跪拜谢头筹。
开𬬻佳节乍寒朝，近侍班联衣锦朝。兽炭香新金鸭暖，珠帘龙幕按箫韶。
瑞香圆结异凡丛，天幸移根植禁中。露浥清香来御榻，玉牌题作锦薰笼。
锦裀方窄簇花毬，羯鼓琼台七宝钩。共按升平新制曲，不同箫索打梁州。
白玉镌成十六牌，禁宫方响古无偕。非唯韵出箫竽上，仍是音参律吕谐。
上直归来日未晡，宫嫔相与戏摴蒲。蓦关渡堑寻常彩，无奈时时掷雉卢。
三卫千官侍冕旒，君王郊祀款圆丘。彩棚夹路瞻天表，一半珠帘上玉钩。
庆成大礼御端门，肃肃千官拱至尊。高捧金鸡宣霈泽，两班欢舞荷天恩。
聪俊宫娥妙奕棋，每虞宣唤各穷奇。更阑自覆忘忧局，好著长防敌手知。
腊后寒梅蕊弄黄，金瓶丛插贮兰房。已供阖座清香满，更得临鸾学晚妆。
踊跃新羁已过关，未高生怕别人盘。到窝路数无多掷，急满须防将马阑。
冬候寒威凛未央，初欣至日乍迎长。退朝一曲升平乐，共进新阳万寿觞。
感古梅妆范样殊，折梅特地试妆梳。薄施红粉临鸾鉴，却是梅花迥不如。
五云宫阙鬰岧峣，尤称蒙蒙瑞雪飘。中使到来东上阁，传宣初放紫宸朝。
二月春宫折杏花，垂梢繁蕊闹交加。折来已觉柔枝重，插向搔头宝髻斜。
丹青御笔趣尤深，不许流传到翰林。乞得睿思全幅轴，宝藏端胜满籝金。
女冠新观近西清，玉宇幽奇称道情。宫禁沉沉银漏永，好风时送步虚声。
碧芦方沼水潺潺，叠石嵯峨翠霭间。不谓九重宫禁里，忽逢江国好溪山。
彩架清阴接凤楼，分班左右各朋俦。就中最得抛梭便，不碍珠门紫绣毬。
楼殿亭台处处通，花光柳色共溟蒙。苑东即出横门道，已觉仙凡路不同。
分引天源入禁城，御沟萦绕六宫行。寒声碧甃淙淙急，流到人间分外清。
野艇归时蒲叶雨，缲车鸣处楝花风。江南旧日经行地，尽在于今醉梦中。
寺官官小未朝参，红日半竿春睡酣。为报邻鸡莫惊起，且容归梦到江南。
长山谩刻金芝颂，宫相空吟石竹诗。事往岁深无处问，北园唯见孟家池。
维扬乔木翰林家，底事投闲钓鹭沙。真隠每嫌劳物色，烟波深处足生涯。
封事何如乐采薪，崚嶒石磴步堪驯。深林不识日昏晓，一任山隈卧白云。
天设名区拥翠屏，草堂风度晓鸡声。年来不作繁华梦，饭犊郊原学耦耕。
归来筑室月山傍，星斗长悬午夜光。清白流芳无别业，诗书堆满竹方床。
陇上巢空岁月惊，忍看回首自梳翎。开笼若放雪衣女，长念观音般若经。
淡粧轻素鹤翎红，移入朱阑便不同。应笑西园桃与李，强匀颜色待东风。
不见当时丁令威，年来处处是相思。若将此恨同芳草，却恐青青有尽时。
天与群芳十样葩，独分颜色不堪夸。牡丹芍药人题徧，自分身如鼓子花。
桃花流水本无尘，一落人间几度春。解佩暂酬交甫意，濯缨还作武陵人。
小锅煮菜上蒸饭，菜熟饭香人正饥。一补饥疮了无事，明朝依样画猫儿。
出林依旧入蓬蒿，天网恢恢不可逃。谁信业缘无避处，回来不怕语声高。
当年睥睨此山阿，欲著红楼贮绮罗。今日重来无一事，却骑羸马下坡陀。
一双燕子语帘前，病客无憀尽日眠。开遍杏花人不见，满庭轻雨绿如烟。
霏微细雨不成泥，料峭轻寒透夹衣。处处园林皆有主，欲寻何地看春归。
杜家园上好花时，尚有梅花三两枝。日暮欲归岩下宿，为贪香雪故来迟。
常居物外度清时，牛上横将竹笛吹。一曲自幽山自绿，此情不与白云知。
献议条陈十五事，输钱岁减二千缗。备员出宰当求瘼，忤旨监司竟累身。
高僧升座息尘埃，万虑都忘智眼开。今日□□□□□，□知宿世有缘来。
土精成石石成星，屈曲安排天北形。自是山游玩物者，依稀信步踏苍冥。
小亭高古占城𬮱，地迥全无一点尘。时有行云自来去，晚来施雨欲留人。
桃花雨过碎红飞，半逐溪流半染泥。何处飞来双燕子，一时衔在画梁西。
琅邪山色连云绿，烟树参差裹岩谷。幽香烂熳四时花，翠影交加万竿竹。
晓风吹落秋泉声，夜雨洗出秋山色。上有楼台深翠微，可惜丹青图不得。
路入前村信马行，野花香好不知名。官卑无补公家事，时向田家问耦耕。
青州从事难再得，墙底数樽犹未眠。商略督邮风味恶，不堪持到蛤蜊前。
五更归梦常苦短，一寸客愁无奈多。慈母每占乌鹊喜，家人应赋扊扅歌。
身如病鹤翅翎短，心似乱丝头绪多。此曲朱门歌不得，湖南湖北竹枝歌。
花上盈盈人不归，枣下纂纂实已垂。腊雪在时听马嘶，长安城中花片飞。
从师学道鱼千里，盖世成功黍一炊。日日倚门人不见，看尽林乌反哺儿。
黄落山川知晚秋，小虫催女献功裘。老松阅世卧云壑，挽著沧江无万牛。
外家新赐苍龙璧，北焙风烟天上来。明日蓬山破寒月，先甘和梦听春雷。
文书满案惟生睡，梦里鸣鸠唤雨来。乞与降魔大圆镜，真成破柱作惊雷。
细题叶字包青箬，割取丘郎春信来。拚洗一春汤餠睡，亦知清夜有蚊雷。
桄榔叶暗宾郎红，朋友相呼堕酒中。正以多知巧言语，失身来作管城公。
明窗脱帽见蒙茸，醉著青鞋在眼中。束缚归来傥无辱，逢时犹作黑头公。
天工戏剪百花房，夺尽人工更有香。埋玉地中成故物，折枝镜里忆新妆。
闻君寺后野梅发，香蜜染成宫样黄。不拟折来遮老眼，欲知春色到池塘。
久闻岷石鸭头绿，可磨桂溪龙文刀。莫嫌文吏不知武，要试饱霜秋兔毫。
赤壁归来入紫清，堂堂心在鬓雕零。江沙踏破青鞋底，却结丝絇侍禁庭。
胸蟠万卷夜光寒，笔倒三江砚滴干。大似不蒙稽古力，只今犹著侍臣冠。
封掌丝纶罢记言，职亲黄屋傍尧轩。雁行飞上犹回首，不受青云富贵吞。
乐天名位聊相似，却是初无富贵心。只欠小蛮樊素在，我知造物爱公深。
隆儒殿阁对横经，咫尺清都雨露零。见说文星环北极，人间无路仰天庭。
风櫺倒影日光寒，尧日当中露正干。殿上给扶鸣汉履，螭头簪笔见秦冠。
万国归心天不言，诸儒争席异临轩。圣功典学形歌颂，更觉曹刘不足吞。
延和西路古槐阴，不隔朝宗夙夜心。公有胸中五色线，平生补衮用功深。
郭熙虽老眼犹明，便面江山取意成。一段风烟且千里，解如明月逐人行。
惠崇笔下开江面，万里晴波向落晖。梅影横斜人不见，鸳鸯相对浴红衣。
小虫心在一啄间，得失与世同轻重。丹青妙处不可传，轮扁斲轮如此用。
桄榔暗天蕉叶长，终露文章婴世网。故山桂子落秋风，无因雌雄青云上。
山鸡照影空自爱，孤鸾舞镜不作双。天下真成长会合，两凫相倚睡秋江。
小鸭看从笔下生，幻法生机全得妙。自知力小畏沧波，睡起晴沙依晚照。
滕王蛱蝶双穿花，东丹胡马歕胡沙。祁连将军一笔雁，生不并世俱名家。
将军一矢万人看，雪洒晴空碎羽翰。乞与失群沙宿雁，笔间千顷暮江寒。
飞雪洒芦如银箭，前雁惊飞后回眄。凭谁说与谢玄晖，莫道澄湖静如练。
淮南二十四桥月，马上时时梦见之。想得扬州醉年少，正围红袖写乌丝。
日边置论诚深矣，圣处时中乃得之。莫作秋虫促机杼，贫家能有几絇丝。
会稽内史三韩扇，分送黄门画省中。海外人烟来眼界，全胜博物注鱼虫。
苹汀游女能骑马，传道蛾眉画不如。宝扇真成集陈隼，史臣今得杀青书。
槐催举子著花黄，来食邯郸道上粱。便欲扫床悬麈尾，正愁喘月似灯光。
千头剖蚌明珠熟，百尺垂丝鲙缕长。柳下石门君有此，可能冲雪厌清凉。
千仞溪中石转雷，汉家万骑捣虚回。定知献马胡雏入，看即称觞都护来。
中原日月九夷知，不用禽胡衅鼓旗。更向天阶舞干羽，降书剩破一年迟。
汉得洮州箭有神，斩关禽敌不逡巡。将军快上屯田计，要纳降胡十万人。
遥知一炬绝河津，生缚青宜不动尘。付与山河印如斗，忍为鼠子腹心人。
南窗读书声吾伊，北窗见月歌竹枝。我家白发问乌鹊，他家红妆占蛛丝。
屋山啼乌儿当归，玉钗罥蛛郎马嘶。去时灯火正月半，阶前雪消萱草齐。
勃姑夫妇喜相唤，街头雪泥即渐干。已放游丝高百尺，不应桃李尚春寒。
猛虎肉醉初醒时，揩磨苛痒风助威。枯楠未觉草先低，木末应有行人知。
横波一网腥城市，日暮江空烟水寒。当时万事心已死，犹恐鱼作故时看。
竹头抢地风不举，文书堆案睡自语。忽看高马顿风尘，亦思归家洗袍袴。
平生久要刘文叔，不肯为渠作三公。能令汉家重九鼎，桐江波上一丝风。
城南名士遣春来，三月乃见腊前梅。定知锁著江南客，故放绿阴春晚回。
舍人梅坞无关锁，携酒俗人来未曾。旧时爱菊陶彭泽，今作梅花树下僧。
病夫中岁屏杯杓，百叶缃梅触拨人。拂杀官黄春有思，满城桃李不能春。
南枝北枝春事休，榆钱可穿柳带柔。定是沈郎作诗瘦，不应春能生许愁。
正是风光嬾困时，姚黄开晚落应迟。欲雕好句乞春色，日历如山不到诗。
青春日月鸟飞过，汗简文书山叠重。乞取好花天上看，宫衣黄带御炉烘。
映日低风整复斜，绿玉眉心黄袖遮。大梁城里虽罕见，心知不是牛家花。
九疑山中萼绿华，黄云承袜到羊家。真筌虫蚀诗句断，犹托余情开此花。
仙衣襞积驾黄鹄，草木无光一笑开。人间风日不可奈，故待成阴叶下来。
汤沐冰肌照春色，海牛压帘风不开。直言红尘无路入，犹傍蜂须蝶翅来。
红紫争春触处开，九衢终日犊车雷。闲情欲被春将去，鸟唤花惊只么回。
风尘点污青春面，自汲寒泉洗醉红。径欲题诗嫌浪许，杜郎觅句有新功。
闻道潜溪千叶紫，主人不剪要题诗。欲搜佳句恐春老，试遣七言赊一枝。
清香拂袖剪来红，似绕名园晓露丛。欲作短章凭阿素，缓歌夸与落花风。
故人折松寄千里，想听万壑风泉音。谁言五鬣苍烟面，犹作人间儿女心。
老松连枝亦偶然，红紫事退独参天。金沙滩头锁子骨，不妨随俗暂婵娟。
黄尘逆帽马辟易，归来下帘卧书空。不知绣鞍万人立，何如卢郎驾飞鸿。
烂肠五斗对狱吏，白发千丈濯沧浪。却来献纳云台表，小山桂枝不相忘。
海内文章非画师，能回笔力作枯枝。豫章从小有梁栋，也似郑公双鬓丝。
折冲儒墨阵堂堂，书入颜杨鸿雁行。胸中元自有丘壑，故作老木蟠风霜。
玉花照夜今无种，枥上追风亦不传。想见真龙如此笔，蒺藜沙晚草迷川。
明窗槃礴万物表，写出人间真乘黄。邂逅今身犹姓李，可非前世江都王。
深闺静几试笔墨，白头腕中百斛力。荣荣枯枯皆本色，悬之高堂风动壁。
小竹扶疏大竹枯，笔端真有造化炉。人间俗气一点无，健妇果胜大丈夫。
松寒风雨石骨瘦，法窟寂寥僧定时。李侯有句不肯吐，淡墨写出无声诗。
龙眠不似虎头痴，笔妙天机可并时。苏仙漱墨作苍石，应解种花开此诗。
细肋柔毛饱卧沙，烦公遣骑送寒家。忍令无罪充庖宰，留与儿童驾小车。
非复三五少年日，把酒偿春颊生红。白鸥入群颇相委，不谓惊起来宾鸿。
颇知歌舞无窍凿，我心块然如帝江。花里雄蜂雌蛱蝶，同时本自不作双。
九陌黄尘乌帽底，五湖春水白鸥前。扁舟不为鲈鱼去，收取声名四十年。
甓社湖中有明月，淮南草木借光辉。故应剖蚌登王府，不若行沙弄夕霏。
王屋千霜老紫藤，扶公休沐对亲朋。异时驷马安车去，拄到天坛愿力能。
诗到随州更老成，江山为助笔纵横。眼看白璧埋黄壤，何况人间父子情。
小黠大痴螳捕蝉，有余不足夔怜蚿。退食归来北窗梦，一江风月桃李船。
桃李无言一再风，黄鹂惟见绿葱葱。人言九事八为律，傥有江船吾欲东。
洪福僧园拂绀纱，旧题尘壁似昏鸦。春残已是风和雨，更著游人撼落花。
青莎径里香未干，黄鸟阴中实已团。蒸豆作乌盐作白，属闻丹杏荐牙盘。
北客未尝眉自颦，南人夸说齿生津。磨钱和蜜谁能许，去蒂供盐亦可人。
带叶连枝摘未残，依依茶坞竹篱间。相如病渴应须此，莫与文君蹙远山。
渴梦吞江起解颜，诗成有味齿牙间。前身邺下刘公干，今日江南庾子山。
暝倚蒲团挂钵囊，半窗疏箔度微凉。蕉心不展待时雨，葵叶为谁倾太阳。
门外黄尘不见山，此中草木亦常闲。履声如度薄冰过，催粥华鲸吼夜阑。
红尘席帽乌韡里，想见沧洲白鸟双。马龁枯萁喧午枕，梦成风雨浪翻江。
生物趋功日夜流，园林才夏麦先秋。绿阴黄鸟北窗簟，付与来禽安石榴。
青奴元不解梳妆，合在禅斋梦蝶床。公自有人同枕簟，肌肤冰雪助清凉。
秾李四弦风拂席，昭华三弄月侵床。我无红袖堪娱夜，正要青奴一味凉。
元祐宗臣考十科，公居八九未为多。功名身后无瑕点，孝友生知不琢磨。
平生治狱有阴功，忠孝临民父母同。赣上樵夫谈卓令，宣城老吏识于公。
三晋山河数十州，频年水旱不能秋。我公出把司农节，粟麦还于地上流。
更生苦讼石中书，宰掾非人欲引裾。两猾论兵几败国，同时御史更谁如。
曾发公家钜万钱，沟中襁褓却生全。三齐水后皆禾稼，不杀耕牛更可传。
晋地无戎卧贼曹，民兵赐笏解弓刀。六年讲武儒冠在，不踏金门著战袍。
军容百万转风雷，独料王师不战摧。三箧飞书公对狱，元丰天子照奸回。
陇上千山汉节回，扫除民蜮不为灾。蜀茶总入诸蕃市，胡马常从万里来。
廊庙从来不在边，黄扉青琐庆登贤。除书未试回天笔，何意佳城到马前。
荣禄常思泽九宗，山摧梁坏床成空。百年遗恨谁昭洗，他日诸郎有父风。
撑崖拄谷蝮蛇愁，入箐攀天猿掉头。鬼门关外莫言远，五十三驿是皇州。
浮云一百八盘萦，落日四十八渡明。鬼门关外莫言远，四海一家皆弟兄。
一声望帝花片飞，万里明妃雪打围。马上胡儿那解听，琵琶应道不如归。
竹竿坡面蛇倒退，摩围山腰胡孙愁。杜鹃无血可续泪，何日金鸡赦九州。
命轻人鲊瓮头船，日瘦鬼门关外天。北人堕泪南人笑，青壁无梯闻杜鹃。
千诗织就回文锦，如此阳台暮雨何。亦有英灵苏蕙手，只无悔过窦连波。
南园苦笋味胜肉，箨龙称冤莫采录。烦君更致苍玉束，明日风雨皆成竹。
先生早擅屠龙学，袖有新硎不试刀。岁晚亦无鸡可割，庖蛙煎鳝荐松醪。
老莱有妇怀高义，不厌夫家苜蓿盘。收得千金不龟药，短裙漂絖暮江寒。
甑有轻尘釜有鱼，汉庭日日召严徐。不嫌藜藿来同饭，更展芭蕉看学书。
豆粥能驱晚瘴寒，与公同味更同餐。安知天上养贤鼎，且作山中煮菜看。
道人终岁学陶朱，西子同舟泛五湖。船窗卧读书万卷，还有新诗来起予。
莫去沙边学钓鱼，莫将百丈作辘轳。清江濯足窗下坐，燕子日长宜读书。
一钱不直程卫尉，万事称好司马公。白发永无怀橘日，六年怊怅荔支红。
今年荔子熟南风，莫愁留滞太史公。五月照江鸭头绿，六月连山柘枝红。
舞女荔支熟虽晚，临江照影自恼公。天与蹙罗装宝髻，更挼猩血染殷红。
藜藿盘中生精神，珍蔬长蒂色胜银。朝来盐醯饱滋味，已觉瓜瓠漫轮囷。
君家水茄白银色，殊胜埧里紫彭亨。蜀人生疏不下箸，吾与北人俱眼明。
白金作颗非椎成，中有万粟嚼轻冰。戎州夏畦少蔬供，感君来饭在家僧。
畦丁收尽垂露实，叶底犹藏十二三。待得银包已成谷，更当乞种过江南。
化工能斡大钧回，不得东君花不开。谁道纤纤绿窗手，磨刀剪彩唤春来。
杨君喜我梨花盏，却念初无注酒魁。矲矮金壶肯持送，挼莎残菊更传杯。
千林摇落照秋空，忽散秾花在眼中。蝶绕蜂随俱入座，君家女手化春风。
石媪忍酸喙三尺，石皤尝味面百折。谁知耸膊寒至骨，图画不减吴生笔。
昨夜风雷震海隅，天心急拟活焦枯。去年席上蛟龙语，未委先生记得无。
投我木瓜霜雪枝，六年流落放归时。千岩万壑须重到，脚底危时幸见持。
南极一星天九秋，自埋光景落江流。是公至乐山中物，乞与衰翁似暗投。
肩舆欲到岑公洞，正怯冲泥傍险行。定是岑公閟清境，春江一夜雨连明。
蓬窗高卧雨如绳，恰似糟床压酒声。今日岑公不能饮，吾侪闻健且频倾。
空岩静发钟磬响，古木倒挂藤萝昏。莫道苍崖锁灵骨，时应持钵到诸村。
往往携家来托宿，裙襦参错佛衣巾。未嫌满院油头臭，蹋破苔钱最恼人。
翰墨场中老伏波，菩提坊里病维摩。近人积水无鸥鹭，时有归牛浮鼻过。
维摩老子五十七，大圣天子初元年。传闻有意用幽侧，病著不能朝日边。
禁中夜半定天下，仁风义气彻修门。十分整顿乾坤了，复辟归来道更尊。
成王小心似文武，周召何妨略不同。不须要出我门下，实用人材即至公。
司马丞相昔登庸，诏用元老超群公。杨绾当朝天下喜，断碑零落卧秋风。
死者已死黄雾中，三事不数两苏公。岂谓高才难驾御，空归万里白头翁。
文章韩杜无遗恨，草诏陆贽倾诸公。玉堂端要真学士，须得儋州秃鬓翁。
闭门觅句陈无己，对客挥毫秦少游。正字不知温饱未，西风吹泪古藤州。
张子耽酒语蹇吃，闻道颍州又陈州。形模弥勒一布袋，文字江河万古流。
鲁中狂士邢尚书，本意扶日上天衢。惇夫若在𫔔此老，不令平地生崎岖。
松滋县西竹林寺，苦竹林中甘井泉。巴人漫说虾蟆培，试裹春芽来就煎。
天将金阙真黄色，借与洞庭霜后橙。松滋解作逡巡曲，压倒江南好事僧。
新收千百秋莲菂，剥尽红衣捣玉霜。不假参同成气味，跳珠椀里绿荷香。
不趋吏部曹中版，且鲙高沙湖里鱼。虽无季子六国印，要读田郎万卷书。
欢伯可解藜藿嘲，孔方定非金石交。君看刘郎最多智，昨者火事几焚巢。
刘郎好诗又能文，方我奔窜义甚敦。为亲未葬走人门，闭门却扫不足论。
朱家埙篪好兄弟，陋巷六经葵苋秋。我卜荆州三亩宅，读田家书从之游。
朱公趋朝瘦至骨，归来豪健踞胡床。日看省曹阍者面，何如田家侍儿妆。
石似江沧落日明，鸬鹚乌鹊满沙汀。小儿骨相能文字，乞与班班作砚屏。
谁将陶令黄金菊，幻作酴醾白玉花。小草真成有风味，东园添我老生涯。
吕园未肯轻沽我，且寄田家砌下栽。他日秋花媚重九，清香知自故人来。
病来孤负鸬鹚杓，禅板蒲团入眼中。浪说闲居爱重九，黄花应笑白头翁。
王郎颇病金瓢酒，不耐寒花晚更芳。瘦尽腰围怯风景，故来归我一枝香。
方怀味谏轩中果，忽见金盘橄榄来。想共余甘有瓜葛，苦中真味晚方回。
浆成乳酒醺人醉，肉截鹅肪上客盘。有核如匏可雕琢，道装宜作玉人冠。
君家秋实罗浮种，已作累累半拂墙。莫遣儿童酸打尽，要看霜后十分黄。
整冠行客莫先尝，杨子家无数仞墙。假借肃霜令弄色，勾添寒日与争黄。
紫冠黄钿网丝窠，蝶绕蜂围奈晚何。二叟家居如避世，开门自少俗人过。
只可阕中安止止，谁能铁里鬭铮铮。田多谷少无人会，譬似无田过一生。
田郎杞菊荒三径，文字时追二叟游。万卷藏书多未见，老夫端拟乞荆州。
雨入纱窗风簸船，菊花过后早梅前。锦江春色熏人醉，也到壶中小隠天。
卷沙成浪北风颠，衔尾千艘不敢前。匝岸水居皆有酒，行人得意买江天。
仁气已蒸全楚尽，同云欲合暮江前。争春梅柳无三月，对雪樽罍属二天。
梅蘂争先公不嗔，知公家有似梅人。何时各得自由去，相逐扬州作好春。
折得寒香不露机，小窗斜日两三枝。罗帷翠幕深调护，已被游蜂圣得知。
借水开花自一奇，水沈为骨玉为肌。暗香已压酴醾倒，只比寒梅无好枝。
淤泥解作白莲藕，粪壤能开黄玉花。可惜国香天不管，随缘流落小民家。
折送南园栗玉花，并移香本到寒家。何时持上玉宸殿，乞与宫梅定等差。
簸船𬘬缆北风嗔，霜落千林憔悴人。欲问江南近消息，喜君贻我一枝春。
探请东皇第一机，水边风日笑横枝。鸳鸯浮弄婵娟影，白鹭窥鱼凝不知。
得水能仙天与奇，寒香寂寞动冰肌。仙风道骨今谁有，淡扫蛾眉簪一枝。
钱塘昔闻水仙庙，荆州今见水仙花。暗香静色撩诗句，宜在林逋处士家。
色深林表风霜下，香著尊前指爪间。书后合题三百颗，频随驿使未应悭。
匏悬篱落鸦窥井，草上阶除雪衮风。想得尊前欹醉帽，浑家儿女笑山公。
身入醉乡无畔岸，心与欢伯为友朋。更阑骂坐客星散，午过未苏发鬅鬙。
未尝顷刻可去酒，无有一日不吟诗。诗狂克念作酒圣，意态忽如少年时。
群猪过饮尚可醉，疥手轑瓮庸何伤。柳家兄弟太迫窄，狂药不容人发狂。
莫作叫号惊四邻，瓮中有地可藏真。渊明醉握远公手，大笑绝倒人不嗔。
阮籍醉睡不论昏，刘伶鸡肋避尊拳。至今凛凛有生气，饮酒真成不愧天。
公择醉面桃花红，人百忤之无愠容。莘老夜阑倾数斗，焚香默坐日生东。
椎床破面枨触人，作无义语怒四邻。尊中欢伯笑尔辈，我本和气如三春。
陶令舍中有名酒，无日不为父老倾。四座欢欣观酒德，一灯明暗又诗成。
阮籍刘伶智如海，人间有道作糟丘。酒中无诤真三昧，便觉嵇康输一筹。
堆豗病鹤怯鸡群，见酒特地生精神。坐中索起时被肘，亦任旁人嫌我真。
风枝雨叶瘠土竹，龙蹲虎踞苍藓石。东坡老人翰林公，醉时吐出胸中墨。
万里风帆水著天，麝煤鼠尾过年年。沧江静夜虹贯月，定是米家书画船。
我有玄晖古印章，印刓不忍与诸郎。虎儿笔力能扛鼎，教字玄晖继阿章。
雪泥滑滑到山郭，提壶劝沽亦不恶。林中解道不如归，家人应念思归乐。
冲风冲雨走七县，唯有白鸥盟未寒。坐中更得江南客，开尽南窗借月看。
三径虽锄客自稀，醉乡安稳更何之。老翁更把春风椀，灵府清寒要作诗。
茗椀难加酒椀醇，暂时扶起藉糟人。何须忍垢不濯足，苦学梁州阴子春。
香从灵坚垄上发，味自白石源中生。为公唤觉荆州梦，可待南柯一梦成。
龙焙东风鱼眼汤，个中即是白云乡。更煎双井苍鹰爪，始耐落花春日长。
投荒万死鬓毛斑，生出瞿塘滟滪关。未到江南先一笑，岳阳楼上对君山。
满川风雨独凭栏，绾结湘娥十二鬟。可惜不当湖水面，银山堆里看青山。
学书但学溪老鹅，读书可观樵父歌。紫髯将军不复见，空余岩桂绿婆娑。
才似谪仙惟欠酒，情如宋玉更逢秋。相看领会一谈胜，注目长江天际流。
平生脊骨硬如铁，听风听雨随宜说。百尺竿头放步行，更向脚跟参一节。
卓僊在时养琼芝，深根固蒂活人命。憧憧来问此何草，但告渠是唐婆镜。
紫极宫中三百楹，道人独藏一神屋。开轩纳息星月明，时有白云来伴宿。
谁居空闲扇橐籥，情与无情并时作。是声皆自根极来，更莫辛勤问南郭。
邀陶渊明把酒椀，过陆修静送虎溪。胸次九流清似镜，人间万事醉如泥。
云梦泽南君子泉，水无名字托人贤。两苏翰墨相为重，未刻他山世已传。
形模虽入妇女笑，风味可解壮士颜。寒蒲束缚十六辈，已觉酒兴生江山。
草泥本自行郭索，玉人为开桃李颜。恐似曹瞒说鸡肋，不比东阿举肉山。
仙儒昔日卷龟壳，蛤蜊自可洗愁颜。不比二螯风味好，那堪把酒对西山。
招潮瘦恶无永味，海镜纤毫只强颜。想见霜脐当大嚼，梦回雪压摩围山。
眇然今日望欧梅，已发黄州首更回。试问淮南风月主，新年桃李为谁开。
谁怜旧日青钱选，不立春风玉笋班。传得黄州新句法，老夫端欲把降幡。
江山也似随春动，花柳真成触眼新。清浊尽须归瓮蚁，吉凶更莫问波臣。
春工调物似盐梅，一一根中生意回。风日安排催岁换，丹青次第与花开。
久狎渔樵作往还，晓风宫殿梦催班。邻娃似与春争道，酥滴花枝彩剪幡。
酒有全功笔有神，可将心付白头新。春盘一任人争席，莫道前衔是近臣。
病来十日不举酒，回施青春与后生。满袖东风惬人意，见君诗与字俱清。
病来十日不举酒，独卧南床春草生。承君折送袁家紫，令我兴发郎官清。
草色青青柳色黄，桃花零落杏花香。春风不解吹愁却，春日偏能惹恨长。
四顾山光接水光，凭栏十里芰荷香。清风明月无人管，并作南楼一味凉。
画阁传觞容十客，透风透月两明轩。南楼槃礴三百尺，天上云居不足言。
势压湖南可长雄，胸吞云梦略从容。北船未尝睹巨丽，复阁重楼天际逢。
武昌参佐幕中画，我亦来追六月凉。老子平生殊不浅，诸君少住对胡床。
十年华屋网蛛尘，大旆重来一日新。五凤楼前修造手，个中余刃亦精神。
重山复水绕深幽，不见高贤独倚楼。手拂壁间留恨句，凌波微步有人愁。
峥嵘已介季氏甲，更以黄金饰两戈。虽有英心甘鬭死，其如纪渻木鸡何。
少游醉卧古藤下，谁与愁眉唱一杯。解作江南断肠句，只今唯有贺方回。
学似贫家老破除，古今迷忘失三余。极知鹄白非新得，谩染鸦青袭旧书。
深如女发兰膏罢，明似山光夜月余。为染溪藤三百个，待渠湔拂一床书。
偶思暖老庖玄鲫，公遣霜鳞贯柳来。虀臼方看金作屑，鲙盘已见雪成堆。
何处惊麏触祸机，烦君遣骑割鲜肥。秋来多病新开肉，粝饭寒葅得解围。
二十余年枯淡过，病来筯下剧甘肥。果然口腹为灾怪，梦去呼鹰雪打围。
学书池上一双鹅，宛颈相追笔意多。皆为涪翁赴汤鼎，主人言汝不能歌。
怒目横行与虎争，寒沙奔火祸胎成。虽为天上三辰次，未免人间五鼎烹。
勃窣媻跚烝涉波，草泥出没尚横戈。也知觳觫元无罪，奈此尊前风味何。
解缚华堂一座倾，忍堪支解见姜橙。东归却为鲈鱼鲙，未敢知言许季鹰。
去年新霁独凭栏，山似樊姬拥髻鬟。个里宛然多事在，世间遥望但云山。
轩皇乐罢拱朝班，天地为家不闭关。惟有金炉紫烟起，至今留作御前山。
谷朗岩开见佛灯，云遮雾掩碧层层。青山得意看流水，白鹿归来失旧僧。
长沙一月煨鞭笋，鹦鹉洲前人未知。走送烦公助汤餠，猫头突兀想穿篱。
卧云庄上残花笑，香似早梅开不迟。浅色春衫弄风日，遣来当为作新诗。
富贵何时润髑髅，守钱奴与拘官囚。太医诊得人间病，安乐延年万事休。
无求不着看人面，有酒可以留人嬉。欲知四休安乐法，听取山谷老人诗。
一病能恼安乐性，四病长作一生愁。借问四休何所好，不令一点上眉头。
南风日日纵篙撑，时喜北风将我行。汤餠一杯银线乱，蒌蒿数筯玉簪横。
花光寺下对云沙，欲把轻舟小钓车。更看道人烟雨笔，乱峰深处是吾家。
此山花光佛所住，今日花光还放光。天女来修散花供，道人自有本来香。
北岭山矾取意开，轻风正用此时来。平生习气难料理，爱著幽香未拟回。
高节亭边竹已空，山矾独自倚春风。二三名士开颜笑，把断花光水不通。
山雌之弟竹鸡兄，乍入雕笼便不惊。此鸟为公行不得，报晴报雨总同声。
真人梦出大槐宫，万里苍梧一洗空。终日忧兄行不得，鹧鸪应是鼻亭公。
提携禅客扶衰杖，断当姻家葬骨山。因病废棋仍废酒，鹧鸪鹦鹉伴清闲。
诗书传女似中郎，杞菊同盘有孟光。今日鹧鸪鸣蹇蹇，他年鹦鹉恨堂堂。
桂岭环城如雁荡，平地苍玉忽嶒峨。李成不在郭熙死，奈此百嶂千峰何。
万事相寻荣与衰，故人别来鬓成丝。欲知岁晚在何许，唯说山中有桂枝。
硕果不食寒林梢，剖而器之如悬匏。故人相见各贫病，且可烹茶当酒肴。
万山不隔中秋月，一雁能传寄远书。深密伽陀枯战笔，真成相见问何如。
风前橄榄星宿落，日下桄榔羽扇开。昭默堂中有相忆，清秋忽遣化人来。
骑馿觅馿但可笑，非马喻马亦成痴。一天月色为谁好，二老风流只自知。
沈水衣笼白玉苗，不蒙湔拂苦无聊。烦君斫取西庄柳，扶起春风十万条。
仿佛江南一梦中，虚堂尽日转温风。春深稍觉裌衣重，昼永不知樽酒空。
刬草曾升马祖堂，暖窗接膝话还乡。赠行百衲兜罗袜，处处相随入道场。
天遣酴醾玉作花，紫绵揉色染金沙。凭君著意樽前看，便与春工立等差。
武陵樵客出桃源，自许重游不作难。却觅洞门烟锁断，归舟风月夜深寒。
凡花俗草败人意，晚见琼蕤不恨迟。江左风流尚如此，春功终到岁寒枝。
浑浑旧水无新意，漫漫黄尘涴白鸥。安得江湖忽当眼，卧听禽语信船流。
雪里过门多恶客，春阴只恼有情人。睡魔正仰茶料理，急遣溪童碾玉尘。
偶逢携酒便与饮，竟别我为何等人。兔月龙团不当惜，长卿消渴肺生尘。
范公种竹水边亭，漂泊来游一客星。神理不应从此尽，百年草树至今青。
日极江南千里春，谁今洒笔可招魂。向人犹作故时面，翠竹苍烟一万根。
急雨长风溢两河，欣然河伯顺风歌。行观东海方存少，不以黄流更自多。
直渠杀势烦才吏，机器爬沙聚水兵。河面常从天上落，金隄千里护都城。
直令南粤还归帝，谁谓匈奴不敢王。愿见推财多卜式，未须算赋似桑羊。
莱公庙略传耆旧，韩令风流在井疆。安用鸣鼛增汉垒，不妨罗拜下诸羌。
汉时水占十万顷，官寺民居皆浊河。岂必九渠亡故道，直缘穿凿用功多。
漠庭数遣林牙使，羌种来窥雁塞耕。壮士看天思上策，月边鸣笛为谁横。
蛛蒙黄画屏初暗，尘涩金门锁不开。六十余年望雕辇，赭袍曾是映宫槐。
百里弃疆王自直，万金捐费物皆春。须令牧马甘逾幕，更遣弯弓不射人。
何用苦吟肝肾愁，但知把酒更无忧。声名本不关人事，看取青门一故侯。
酒因咀嚼还知味，诗就呻吟不要工。王谢风流看二妙，病夫直欲卧墙东。
雪屋吹灯然豆萁，古来壮士亦长饥。广文不得载酒去，且咏太玄庖蛤蜊。
盗跖人肝常自饱，首阳薇蕨向来饥。谁能著意知许事，且为元长食蛤蜊。
伯乐无传骥空老，重华不见士长饥。从来万事乖名实，岂但药翁论蛤蜊。
客亭长短路南北，衮衮行人那得知。惟有相逢即相别，一杯成喜只成悲。
秋来鼠辈欺猫死，窥瓮翻盘搅夜眠。闻道貍奴将数子，买鱼穿柳聘衔蝉。
养得狸奴立战功，将军细柳有家风。一箪未厌鱼餐薄，四壁当令鼠穴空。
三尺孤坟一布衣，人言无复似当时。千秋万岁还来此，月笛烟莎世不知。
朝廷无事君臣乐，花柳多情殿阁春。不觉胡雏心暗动，绮罗翻作坠楼人。
扶风乔木夏阴合，斜谷铃声秋夜深。人到愁来无处会，不关情处总伤心。
梁州一曲当时事，记得曾拈玉笛吹。端正楼空春昼永，小桃犹学淡燕支。
高丽条脱雕红玉，逻逤琵琶撚绿丝。蛛网屋煤昏故物，此生惟有梦来时。
上皇曾御昭仪传，镜里观形只眼前。养得禄儿倾四海，千秋更有一伶玄。
古风萧索不言归，贫贱交情富贵非。世祖本无天下量，子陵何慕钓鱼矶。
江形圜似阮家盆，山势岑如北海樽。户有浮蛆春盎盎，双松一路醉乡门。
鲁公笔法屋漏雨，未减右军锥画沙。可惜团团新月面，故教零乱黑云遮。
畏畏佳佳石谷水，冬冬隆隆山木风。炉香四百六十载，开山者谁梁宝公。
北风吹倒落星寺，吾与伯伦俱醉眠。螟蛉蜾蠃但痴坐，夜寒南北斗垂天。
江雨蒙蒙作小寒，雪飘五老发毛斑。城中咫尺云横栈，独立前山望后山。
孤根偃蹇非傲世，劲节癯枝万壑风。闺中白发翰墨手，落笔乃与天同功。
玉笥峰前几百家，山明松雪水明沙。趁虚人集春蔬好，桑菌竹萌烟蕨芽。
西汉功名相国多，南朝人物数诸何。向来富贵喧天地，亦有文章在涧阿。
独扫蛾眉作远山，春风瑶草照朱颜。我来欲问许玉斧，二十四峰如髻鬟。
吴门不作南昌尉，上疏归来朝市空。笑拂岩花问尘世，故人子是国师公。
郁木坑头春鸟呼，云迷帝子在时居。风流扫地无寻处，只有寒藤学草书。
九真承诏上龙胡，尽是骊山所送徒。惟有邓公留不去，松根搘鼎煮菖蒲。
牛大垂天且割烹，细微黄雀莫贪生。头颅虽复行万里，犹和盐梅傅说羹。
雨洗风吹桃李浄，松声聒尽鸟惊春。满船明月从此去，本是江湖寂寞人。
鸟乌未觉常先晓，笋蕨登盘始见春。敛手还他能者作，从来刀笔不如人。
寂寥吾道付万世，忍向时人觅赏音。搔首金城西万里，樽前从此叹人琴。
埋没高才筑钓间，风云未会要鲵桓。南康郡下参军耳，付与红尘白眼看。
二水奔奔鸣屋除，松林落日吼乌菟。老僧更有百岁母，白发身为反哺乌。
山陿江深屋翠崖，夜钟声自瓮中来。长松偃蹇苍龙卧，六月涧泉轰怒雷。
柿叶铺庭红颗秋，薰炉沈水度衣篝。松风梦与故人遇，同驾飞鸿跨九州。
舫斋苍竹雨声中，一曲琵琶酒一钟。恰似浔阳江上听，只无明月与丹枫。
春蔬照映庾郎贫，遣骑持笼佐茹荤。却得斋厨厌滋味，白鹅存掌鼈留裙。
悬磬斋厨数米炊，贫中气味更相思。可无昨日黄花酒，又是春风柳絮时。
飞廉决云开白日，顿撼天地万窍号。挼挲桃李欲浄尽，乞与游丝百尺高。
幽丛秀色可揽撷，煮餠菊苗深注汤。饮冰食蘗浪自古，摩挲满怀春草香。
山寒江冷丹枫落，争渡行人簇晚沙。菰叶苹花飞白鸟，一张红锦夕阳斜。
赤栏终日倚西风，山色挼蓝小雨中。将老鬓毛秋著木，相思亲旧水连空。
长江淡淡吞天去，甲子随波日日流。万事转头同堕甑，一身随世作虚舟。
云横章贡雨翻盆，寺下江深水到门。落日荷锄人著本，西风满地叶归根。
西南佳气浮马祖，东北祥风绕静居。山邑丰年人少讼，身来访道得斋鱼。
少来不食蚁丘浆，老去得意漆园方。鉴中已失儿时面，忍能乞与兵作郎。
皱面黄须已一翁，樽前犹发少年红。金丹乞与烦真友，只恐无名帝籍中。
蛮烟雨里红千树，逐水排痰肘后方。莫笑忍饥穷县令，烦君一斛寄槟榔。
浅色官醅昨夜𥬠，一樽聊付卯时投。瓮边吏部应欢喜，殊胜平原老督邮。
攀槛朱云头未白，不知流落向何州。空余前日学书地，小阁红蕖取意秋。
播糠瞇眼丞良苦，鸣鼓连村尉始归。及取江梅来一醉，明朝花作玉尘飞。
扑屋阴风雪作团，织蒲投我最宜寒。君当自致青云上，快取金狨覆马鞍。
鸟啼花动却春寒，雨压青旗卷画干。多事今年废诗酒，烦君传语问平安。
重帘复幕和风雨，无奈催沽鸟唤人。只是樽前欠狂客，舞娃冰雪酒磷磷。
短舞朱裙惬醉看，惜公官守隔江干。遥怜得句无人赏，走马城东觅道安。
诗家二杜见仍云，佳句风流照映人。青眼向来同醉醒，白头相望不缁磷。
汉宫娇额半涂黄，入骨浓薰贾女香。日色渐迟风力细，倚栏偷舞白霓裳。
五老峰前万顷江，女儿浦口鸳鸯双。惊飞何处沙上宿，夜雨钓船灯照窗。
鸡埘啄雁如𫛤鹅，万里天衢且一波。宫锦络衫弓石八，与人同状不同科。
茅茨中安一床寂，天女原非世间色。道人今日八关斋，莫散花来染衣裓。
禅客入秋无气息，想依红袖醉毰毸。霜枝摇落黄金弹，许送筠笼殊未来。
苦雨初闻唤妇鸠，红妆满院木蕖秋。樽前不记崔思立，应在诸山最上头。
公庭无事吏人休，垂箔寒厅对弈秋。催织青笼𥬠白酒，竹炉煨栗煮鸡头。
夜寒客枕多归梦，归得黄柑紫蔗秋。小雨对谈挥麈尾，青灯分坐写蝇头。
水宿风餐甚劳苦，勉旃吾子富春秋。我愧疲民欲归去，麦田春雨把锄头。
贤劳王事一归休，霜落园林失九秋。想得君家乌鹊喜，蛛丝萦绕玉搔头。
山色江声相与清，卷帘待得月华生。可怜一曲并船笛，说尽故人离别情。
梦中往事随心见，醉里繁华乱眼生。长为风流恼人病，不如天性总无情。
颧骨横穿寿门过，年比数珠剩三颗。横吹铁笛如怒雷，国初旧人惟有我。
五贼追奔十二宫，白头寒士黑头公。明朝一饭先书籍，安用研桑作老翁。
万般尽被鬼神戏，看取人间傀儡棚。烦恼自无安脚处，从他鼓笛弄浮生。
偃蹇松枝隔烟雨，知侬定是岁寒材。百年根节要老硬，将恐崩崖倒石来。
阳关一曲水东流，灯火旌阳一钓舟。我自只如常日醉，满川风月替人愁。
近别几日客愁生，固知远别难为情。梦回官烛不盈把，犹听娇儿索乳声。
老作儒生不解事，江南有田归荷锄。北窗风来举书叶，犹似劝人勤读书。
黄落委庭观九州，虫声日夜戒衣裘。金钱满地无人费，一斛明珠薏苡秋。
人居城市虚华馆，秋入园林著晚花。落日临池见蝌斗，必知清夜有鸣蛙。
庆云十六升龙样，国老元年密赐来。披拂龙纹射牛斗，外家英鉴似张雷。
不待烹茶唤睡回，天官两宰和诗来。清如接笕通春溜，快似挥刀斫怒雷。
赤囊岁上双龙璧，曾见前朝盛事来。想得天香随御所，延春阁道转轻雷。
鸡苏狗虱难同味，怀取君恩归去来。青箬湖边寻顾陆，白莲社里觅宗雷。
乳花翻椀正眉开，时苦渴羌冲热来。知味者谁心已许，维摩虽默语如雷。
万仞峰前双井坞，婆娑曾占早春来。如今摸索苍龙璧，沈井铜缾漫学雷。
山芽落硙风回雪，曾为尚书破睡来。勿以姬姜弃蕉萃，逢时瓦釜亦鸣雷。
要及新香碾一杯，不应传宝到云来。碎身粉骨方余味，莫厌声喧万壑雷。
风炉小鼎不须催，鱼眼长随蟹眼来。深注寒泉收第一，亦防枵腹爆干雷。
乳粥琼糜雾脚回，色香味触映根来。睡魔有耳不及掩，直拂绳床过疾雷。
两客班荆覆局图，看人车马溷泥涂。文昌八座邻枢极，天上归来愧不如。
结发从征听鼓鼙，未曾一展胸中奇。弯弓如月落霜雁，谁道将军能赋诗。
横槊不为万骑先，传杯把笔过年年。怀中黄石闲三略，道上青旗漫百篇。
邵平不见见园瓜，三径还寻二仲家。莫道暂来无所得，未秋先已碧莲华。
舍南舍北勃姑啼，体中不佳阴雨垂。欲向黄梅问消息，背阴合有两三枝。
竹林风与日俱斜，细草犹开一两花。天上归来对书客，愧勤僧饭更煎茶。
一规苍玉琢蜿蜒，藉有佳人锦段鲜。莫笑持归淮海去，为君重试大明泉。
断肠声里无形影，画出无声亦断肠。想得阳关更西路，北风低草见牛羊。
人事好乖当语离，龙眠貌出断肠诗。渭城柳色关何事，自是离人作许悲。
日日言归真得归，迎门儿女笑牵衣。宅边犹有旧时柳，漫向世人言昨非。
人间处处犹崔子，岂忍更令三径荒。谁与老翁同避世，桃花源里捕鱼郎。
塘上钩帘对晚香，半斜红日已侵床。江妃羞出凌波袜，长在高荷扇影凉。
武成园木锁中秋，久得汀州刺史游。招唤丁宁方邂逅，谁言天网漏吞舟。
雨余禽语催天晓，月上梨花放夜阑。莫听游人待妍暖，十分倾酒对春寒。
百舌解啼泥滑滑，忽成风雨落花天。城南一段春如锦，唤取诗人到酒边。
红梅雪里与蓑衣，莫遣寒侵鹤膝枝。老子此中殊不浅，尚堪何逊作同时。
南人羁旅不成归，梦绕南枝与北枝。安得孤根连夜发，要当雪月群明时。
分送香红惜折残，春阴醉起薄罗寒。不如王谢堂前燕，曾见新妆并倚栏。
露晞风晚别春丛，拂掠残妆可意红。多病废诗仍止酒，可怜虽在与谁同。
若为可耐昭华得，脱帽看发已微霜。催尽落梅春已半，更吹三弄乞风光。
西园春色才桃李，蜂已成围蝶作团。更欲开花比京洛，放教姚魏接山丹。
桃李阴中五兄弟，扶将白发共传杯。风吹一雁忽南去，空得平安书信回。
渺然今日望人材，每见紫芝眉宇开。又触惠文江海去，快帆谁与挽令回。
谪官犹得住蓬莱，抱牍人稀书卷开。张敞怃眉应急召，董宣强项莫低回。
幽人八座复中台，想见书堂山杏开。四十余年僧屈指，时因秋雁寄声来。
挥毫不作小池塘，芦荻江村落雁行。虽有珠帘藏翡翠，不忘烟雨罩鸳鸯。
李侯别馆锁春阴，花径吹香可细寻。迸笋侵阶藤倒架，主人重为费千金。
荷气竹风宜永日，冰壶凉簟不能回。题诗未有惊人句，会唤谪仙苏二来。
日长吟院无公事，燕入花开必有诗。莫道南风吹雁去，春来亦有北风时。
吟院虚明如画舫，想成槛外是长江。杜郎忽作扬州梦，雨带风沙打夜窗。
平生绝少分甘处，身要从师万事忘。霜雁叫群倾半枕，梦回兄弟彩衣行。
朝士闻鸡常半途，朱门拥被不关渠。秦郎五起听三唱，残烛贪传未见书。
人间犹有展生笔，佛事苍茫烟景寒。常恐花飞蝴蝶散，明窗一日百回看。
群盗挽弓江簸船，丹青当在普通前。谁能与作赤挽板，老笔犹堪寿百年。
戴郎台上镜面平，达人大观因我名。何时燕爵贺新屋，唤取竹枝歌月明。
瘦藤拄到风烟上，乞与游人眼豁开。不知眼界阔多少，白鸟飞尽青天回。
走送书堂倚绛纱，瘦藤七尺走惊蛇。晴沙每要交头拄，寻徧渔翁野老家。
未衰筋力先扶杖，能救衰年十二三。八百老彭嗟杖晚，可怜矍铄马征南。
凌云一笑见桃花，三十年来始到家。从此春风春雨后，乱随流水到天涯。
凌云见桃万事无，我见杏花心亦如。从此华山图籍上，更添潘阆倒骑馿。
欧靓腰支柳一涡，小梅催拍大梅歌。舞余片片梨花雨，奈此当涂风月何。
千古人心指下传，杨姝烟月过年年。不知心向谁边切，弹尽松风欲断弦。
折脚铛中同淡粥，曲腰桑下把离杯。知君不是南迁客，魑魅无情须早回。
浙江衲子静无尘，个个庄严服饰新。何似干明能效古，渠知北斗里藏身。
骑牛远远过前村，吹笛风斜隔垅闻。多少长安名利客，机关用尽不如君。
青衫乌帽芦花鞭，送君归去明主前。若问旧时黄庭坚，谪在人间今八年。
倾败秦师琰与玄，矫情不顾驿书传。持危又幸桓温死，太傅功名亦偶然。
日月行当寿星纪，仙人初出阆风时。欲将何物献寿酒，天上千秋桂一枝。
叠送香罗浅色衣，著来春色入书帷。到家慈母惊相问，为说王孙脱赠时。
海棠院里寻春色，日炙蔫红满院香。不觉风光都过了，东窗浑为读书忙。
压沙寺后千株雪，长乐坊前十里香。寄语春风莫吹尽，夜深留与雪争光。
富贵功名茧一盆，缲车头绪正纷纷。肯寻冷淡做生活，定是著书扬子云。
归心摇摇若秋带，哀操切切如蝉吟。百年双鬓欲俱白，千里一书真万金。
愁云垂垂雨淫淫，野馆重赋思归吟。老农那问客心苦，但喜粟粒如黄金。
炉香滔滔水沈肥，水遶禅床竹遶溪。一段秋蝉思高柳，夕阳原在竹阴西。
障羞半面依篁竹，随意淡妆窥野塘。飘泊风尘少滋味，一枝犹傍故人香。
熏炉茶鼎暂来同，寒日鸦啼柿叶风。万事尽还杯酒里，百年俱在大槐中。
看镜白头知我老，平生青眼为君明。舞姝别后闲珠履，已报丝虫网玉笙。
生天生地常为主，此事惟应作者知。康济小民归一臂，屈伸由我更由谁。
生平浪学不知株，江北江南去荷锄。窗风文字翻叶叶，犹似劝人勤读书。
成巢不处避岁鹊，得巢不安呼妇鸠。金钱满地无人费，一斛明珠薏苡秋。
黄叶委庭观九州，小虫催女献功裘。金钱满地无人费，百斛明珠薏苡秋。
处士孤怀少往还，平时一刺字多漫。能容著帽挥谈拂，可见高人礼数宽。
朔风吹雪满都城，晓踏骅骝访玉京。相引槽头看春酒，细流三峡夜泉声。
眼入毫端写竹真，枝掀叶举是精神。因知幻物出无象，问取人间老斲轮。
澶渊不作渡河梁，由是中原府库疮。白首丹心一元老，归来高枕梦河隍。
水色烟光上下寒，忘机鸥鸟恣飞还。年来频作江湖梦，对此身疑在故山。
轻鸥白鹭定吾友，翠柏幽篁是可人。海角逢春知几度，卧游到处总伤神。
迷时今日如前日，悟后今年似去年。随食随衣随事办，谁知佛印祖师禅。
我已人间无所用，鬓飘霜雪眼生花。东坡兄弟来虽晚，折箭堪除蚀月蛙。
东坡海上无消息，想见惊帆出浪花。三十年来世三变，几人能不变鹑蛙。
玉座天开旋北斗，清班鸟散落余花。有人难立百官上，不为庙中羔兔蛙。
栽竹养松人去尽，空闻道士种桃花。昨来一夜惊风雨，满地残红噪暮蛙。
风扫三峨山外雨，霜摧五柳宅边花。非君送酒添秋睡，可耐东池到晓蛙。
南台西路木龟坊，乃是灵蛙赑屭藏。从此改名杉蚵蚾，恐来吞月直须防。
尘埃奔走尚飘蓬，想听庵头老柏风。会向天阶乞衰晚，住庵长作主人翁。
千年鹿死尚精神，睡足苍龙半屈伸。百年妖狐住不得，个中曾卧谪仙人。
法轮法眷有齐公，曾探斑斑虎穴中。不必老夫亲到也，自然千里便同风。
两祖门中种阴德，名塞四海世有人。诸儿莫断诗书种，解有无双耸搢绅。
人间卿相何足道，胸次诗书要不忘。男儿邂逅起屠钓，何如林下日月长。
一屏一榻无俗尘，左置枯桐右开易。重门不闭谁往还，明月清风是相识。
吴儿心著吴山深，满目终南不开慰。有时蝉蜕书几边，梦到五湖千里外。
清泉数斛关幽事，生见镜中鱼往来。浮萍蚀尽秋月面，霜为一磨如匣开。
墙根新冽寒泉眼，风廊一股来泠泠。灯花夜半知我喜，恰是旧山穿石声。
笋随人意疏处生，清风如归自来去。虽然不与俗子期，阴过邻家亦销暑。
榻前鼓吹蛙一部，榻上古木吟风雨。客来相倚竹根眠，免令不解陈登去。
山阿有人著薜荔，庭下缚虎眠莓苔。手磨心语知许事，曾见汉唐池馆来。
邻家争插红紫归，诗人独行齅芳草。丛边幽蠹更不凡，蝴蝶纷纷逐花老。
秋成想见香租人，菊露风胶蜜几脾。日日山童扫红叶，蜂衙知是主人归。
有底春风能好事，解持刀尺翦青天。知君新得草书法，旋卷碧云供小牋。
郭君大砚如南溟，化我霜毫作鹏翼。安得剡藤三千尺，书九万字无渴墨。
春风一曲花十八，拚得百醉玉东西。露叶烟丛见红药，犹似舞余和汗啼。
邂逅相将倒一壶，看朱成碧倩人扶。欲眠甚急须公去，能略陶潜醉后无。
闰后阳和腊里回，蒙蒙小雨暗楼台。柳条榆荚弄颜色，便恐入帘双燕来。
亭台经雨压尘沙，春近登临意气佳。更喜轻寒勒成雪，未春先放一城花。
小雪晴沙不作泥，疏帘红日弄朝晖。年华已伴梅梢晚，春色先从草际归。
梅英欲尽香无頼，草色才苏绿未匀。苦竹空将岁寒节，又随官柳到青春。
身入群经作蠹鱼，断编残简伴闲居。不随当世师章句，颇识扬雄善读书。
得君真似指南车，杖策方图问燕居。吾欲忘言观道妙，六经俱是不完书。
秋风落木秋天高，月入金樽动酒豪。过眼衰荣等昏晓，勿嗟迟速把心劳。
月明遥夜见秋高，桂影依稀数兔豪。散发行歌野田上，一樽可慰百年劳。
六书章句苦支离，非复黄神太古时。鸟迹虫纹皆有法，犹胜双陆伴儿嬉。
白发丈人持竹竿，系船留我坐柴关。偶然领会一谈胜，落日使人思故山。
柳外花中百鸟喧，相媒相和隔春烟。黄昏寂寞无言语，恰似人归鏁管弦。
生涯萧洒似吾庐，人在青山远近居。泉响风摇苍玉珮，月高云插水晶梳。
山回路转水深深，欲问津头谷鸟吟。隔岸野花随意发，小蹊犹忆去年寻。
风烟漠漠半阴晴，人道春归不见形。嫩草已侵水面绿，平芜还破烧痕青。
一原风俗异衣裘，流落来从绵上州。未到清明先禁火，还依桑下系千秋。
故人去后绝朱弦，不报双鱼已隔年。邻笛风飘月中起，碧云为我作愁天。
菰蒲短短未出水，渺渺春湖如冻云。安得酒船三万斛，棹歌长入白鸥群。
不知喜事在谁边，风结灯花何太妍。恐是邻家醅瓮熟，竹渠今夜滴春泉。
柳似罗敷十五余，宫腰舞罢不胜扶。年年折在行人手，为问春风管得无。
红罗步障三十里，忆得南溪踯躅花。马上春风吹梦去，依稀人摘雨前茶。
竹笋初生黄犊角，蕨芽已作小儿拳。试挑野菜炊香饭，便是江南二月天。
身入醉乡如避秦，醒时尘事百端新。塞鸿过尽无家信，海燕归来思故人。
身前身后与谁同，花落花开毕竟空。千里追奔两蜗角，百年得意大槐宫。
淘沙邂逅得黄金，莫便沙中着意寻。指月向人人不会，清霄印在碧潭心。
花开岁岁复年年，病眼看花隔晚烟。春去明明红紫落，清风明月是春前。
桑户居然同物化，青灯犹在读书檠。身如陌上狂风过，心似夜来新月明。
裴友西来咏古风，驱驰万象笔端空。尚将物色留分我，远近青山烟雨中。
青山如马怒盘旋，错认林花作锦鞯。君不据鞍朝玉帝，岂宜长作市门仙。
老松不得千年寿，何况高材傲世人。唯有草书三昧法，龙蛇夭矫锁黄尘。
日华长在红尘外，春色全归绿树中。花发鸟啼常走马，故人不见酒樽空。
帘幕阴阴不见人，日斜窗影弄游尘。风和睡起鸟声乐，天地无私花柳春。
古来志士愿不辱，少在朝廷多在山。寄食生涯无定止，此心长到白云间。
破卯扶头把一杯，灯前风味唤仍回。高阳社里如相访，不用闲携恶客来。
南山畴昔从诸父，雨甲烟苗手自鉏。三径就荒归计拙，溷烦僚友送园蔬。
令尹鸣驺过石桥，想君寒梦正飘摇。追思转觉年来剧，乱似春风柳万条。
新春江上使星回，不为离人寄早梅。爱惜幽香意如此，一樽岂是等闲来。
草枯木落晚凄凄，目断黄尘听马嘶。想子重行分首处，荒凉巢父井亭西。
渐老春心不可言，亦如琴意在无弦。新花准拟千场醉，美酒经营一百船。
春心分付酒杯销，勿为浮云妄动摇。试觅金张池馆问，几人能插侍中貂。
故园春色常年早，红紫知他破几苞。压帽花枝如可折，折花手版直须抛。
久无长者回车辙，仲蔚门墙映野蒿。稍觉春衣生虮虱，南窗晴日照爬搔。
春来问字有谁过，颇觉闲销日月多。醉里乾坤知酒圣，贫中风物似诗魔。
春风也似江南早，梅与辛夷鬭著花。自是无言桃李晚，莫嗔榆柳更萌芽。
穿花蹴踏千秋索，挑菜嬉游二月晴。已被风光催我老，懒随儿辈遶春城。
老杜当年鬓发华，尚言春到酒须赊。不堪诗思相料理，恼乱街头卖酒家。
冉冉光阴花柳场，红飘紫落便蔫黄。都无畔岸随风去，却是游丝意思长。
闻道邻家有酒缾，三更不卧叩柴扃。我身便是鸱夷榼，肯学离骚要独醒。
回肠无奈别愁煎，待得鸾胶续断弦。最忆钱塘风物苦，西湖月落采菱船。
吴中风物最娇饶，百里春风酒旆摇。往往贵人留骑从，少年丛里贳金貂。
行云行雨迷三峡，归凤求凰振九苞。月白花红倾酒满，不将春色等闲抛。
红紫欲疏啼百劳，洞宫春色醉蟠桃。虚窗酒病扶头起，强取金钗痒处搔。
抹裙彩凤盘宫锦，插鬓真珠络贝多。酒恶花愁梦多魇，灵砂犀角费频魔。
玉壶躭躭浸晴霞，庭有三春接续花。准拟只无难白发，金炉谁为煮黄芽。
雨余花色倍鲜明，最是春深多晚晴。美酒壮人如敌国，千金一笑买倾城。
风光琰琰动春华，回首烟波万里赊。山似翠屏西子国，溪如罨画越王家。
双盘锦带丁香结，窄袖春衫甘草黄。旧赠恐能开宝匣，新年时候梦残妆。
滞梦停愁乱性灵，安眠灭念闭幽扃。体中忽觉有佳处，读易一篇如酒醒。
万事纷纷日日新，当时题壁是前身。寺僧物色来相访，我似昔人非昔人。
小摘来禽兴未厌，蔬畦经雨绿纤纤。坐分紫石蒲萄下，不怕龙须罥帽簷。
日暮凉风特特来，醉呼红烛更传杯。歌阑兴尽须归去，不用繁蝉抵死催。
手挼红杏醉繁香，回首春前梦一场。便与经营百船酒，再来应是菊花黄。
平时游此每雍容，掩袂今来对晚风。白首同归人不见，黄山依旧月明中。
百亩清阴十万竿，一溪流水四围山。太平无用经纶者，乞与闲身向此闲。
文章真向古人疏，聊有孤怀与世殊。陋质不堪华衮赠，可能薏苡似明珠。
子云窗下草玄经，寒雀争喧户昼扃。好事应无携酒榼，相过聊欲煮茶缾。
迷情淡荡不知津，老却平生梦幻身。满眼纷华心寂寞，长安市上酒家人。
古人踽踽已先登，后学萧萧不再兴。顾我尪羸君勉强，百年漂忽甚风灯。
空名不系身轻重，此道当如命废兴。仿佛古人前日事，解衣扪虱对青灯。
秋虫振羽惊寒梦，河汉西斜夜独兴。欲罢不能呼子起，新凉宜近读书灯。
十年梨枣雪中看，想见江城荔子丹。赠我甘酸三百颗，稍知身作近南官。
斋余睡思生汤餠，红颗分甘惬下茶。如梦泊船甘柘雨，芭蕉林里有人家。
橄榄湾南远归客，烦将嘉果送蓬门。红衣襞积蛮烟润，白晒丁香之子孙。
此身天地一蘧庐，世事消磨绿鬓疏。毕竟几人真得鹿，不知终日梦为鱼。
营巢燕燕几时休，在处成家春复秋。岁岁自来还自去，主人无厌客无求。
馆甥宫里叹才难，当日同朝听百官。光武早知尧舜事，只今那得子陵滩。
少年不爱万金身，歌舞寻春愁送春。满眼纷华心寂寞，长安市上酒家人。
薰炉茶鼎偶然同，晴日鸦啼柿叶风。万事尽还曲居士，百年常在大槐宫。
古屋清寒雪未消，小窗晴日展芭蕉。酸甘荔子尝春酒，更碾新芽荐菊苗。
碧窗凉簟唯便睡，露井无尘荫绿槐。梦入醉乡犹病渴，辘轳声到枕边来。
簇簇深红间浅红，苦才多思是春风。千村万落花相照，尽日经行锦绣中。
白白红红相间开，三三五五踏青来。戏随胡蝶不知远，惊见行人笑却回。
村落人家桃李枝，无言气味亦依依。可怜憔悴蓬蒿底，蜂蝶不知春又归。
杏村桃坞春三月，少有人家不出游。一顾虽无倾国色，千金肯为使君留。
满院青杨吐白绵，未多柳絮解漫天。野人岂会断优劣，只问床头沽酒钱。
十日狂风桃柳休，常因酒尽觉春愁。泰山为肉酿沧海，料得人间无白头。
梦寐江南未得归，清波鷠子上钩肥。五年身属官仓米，输与渔人坐钓矶。
君家玉女从小见，闻道如今画不成。翦裁似借天女手，萱草石榴偏眼明。
斋余一椀是常珍，味触色香当几尘。借问深禅长不卧，何如官路醉眠人。
心游魏阙鱼千里，梦觉邯郸黍一炊。蔬食菜羹吾亦饱，逍遥堂下叶辞枝。
织蒲投我最宜寒，正欲阴风雪作团。方竹火炉趺坐稳，何如矍铄跨征鞍。
当时倒著接䍠回，不但碧桃邀我来。白蚁拨醅官酒满，紫绵揉色海棠开。
雪后凭高望洛都，万峰遮眼白模糊。相将阆苑楼台上，展尽山阴水墨图。
风入村墟摇酒旆，云埋行径罢樵苏。狐裘年少宜追猎，正有饥鹰待一呼。
扁舟江上未归身，明月清风作四邻。观化悟来俱是妄，渐疏人事与天亲。
佛子身归乐国遥，至人神会碧天寥。劫灰沈尽还生妄，但向平沙看海潮。
小德有为因有累，至神无用故无功。须知广大精微处，不在存亡得失中。
黄帝炼丹求子母，神农尝药辨君臣。如何苦思形中事，忧患从来为有身。
丹籍生涯无列鼎，白头忠信可专城。自非车骑将军势，愧使王尼常作兵。
新春木叶未蒙笼，西望天涯几日通。商洛山间白云起，行歌思见采芝翁。
半夜闻歌客寝惊，空余缥缈渡江声。湘妃舞罢波纹冷，月欲衔山天未明。
莫怪东墙掷果频，沈郎眉宇正青春。自言多病腰围减，依旧琼林照映人。
英雄并世不相容，割据山川计亦穷。沟水已东全入汉，淮阴谁复议元功。
裴公入相便论兵，跃马淮西一战平。黄合不须金印好，却来山下作书生。
区区小郑多君子，谁若公孙用意深。监巫执节诛腹诽，不除乡校独何心。
落絮游丝三月候，风吹雨洗一城花。未知东郭清明酒，何似西窗谷雨茶。
官驼鸣铎逐盐车，只见风尘不见花。空作江南江北梦，辛夷踯躅倚山茶。
睡起草玄三亩宅，无人载酒眼昏花。不知谁劝路门讲，天上日长坐赐茶。
邺城也似洛城阔，□□园林学养花。欲把一樽随饮处，□□处处锁官茶。
池面白鱼吹落絮，□□□□退枯花。无因光禄赐官酒，且学潞公灌蜀茶。
月邀棋约屡登台，学省公厅只对街。九日菊花孤痛饮，百端人事可安排。
黄花节晚犹可惜，青眼故人殊未来。金蘂飞觞无计共，香钿满地始应回。
忆得旧时重九日，紫萸黄菊压梳钗。寒花有意催垂泪，喜鹊无端屡下阶。
碧窗闲杀春风手，古柳堤鶑几日回。纵有黄花堪对酒，应无红袖与传杯。
广文宾退下帘重，凉气微生笔砚中。不得朱弦写流水，绿槐阴合鸟呼风。
霜重天高日色微，颠狂红叶上阶飞。北风不惜江南客，更入破窗吹客衣。
叹息西窗过隙驹，微阳初至日光舒。□□□长宫中线，添得思堂一卷书。
省郎潦倒今何处，败壁风生霜竹枝。满世□□专翰墨，谁为真赏拂蛛丝。
独来野寺无人识，故作寒崖雪压枝。想得平生藏妙手，只今犹在鬓如丝。
朝霞藻绘舜衣裳，天碧山青认赭黄。忆得御炉烟直下，紫宸辞罢过宫廊。
重帘复幕锁蛾眉，银烛金荷醉舞衣。长为扶头欠斗酒，不关禅病减腰围。
翻头作尾掉枯藤，腊月花开更造冰。何似清歌倚桃李，一炉沈水醉红灯。
从来五字弄珠玑，忍负僧床锁翠微。传语风流三语掾，何时缀我百家衣。
春愁如发不胜梳，酒病绵绵困未苏。欲听淳音消妄想，抱琴端为一来无。
北风吹雨薄寒生，人与蜡梅相照明。恨君草草渡江去，重约归时五凤笙。
林中破笑派雪雨，不著世间笑粉尘。覆入晓风香满袖，无人同咏一枝春。
红药山丹逐晓风，春荣分到豨莶丛。朱颜颇欲辞镜去，煮叶掘根傥见功。
肉食倾人如出凡，藜羹赋我是朝三。晓来不倦听衙鼓，云里卷帘山正南。
万马千艘要路津，禅翁新画两朱轮。行春定得忘言对，金碧浮图何姓人。
二圣勤民损膳羞，雨余今见角田秋。碧酒尚堪遮眼醉，红榴不解替人愁。
尽日竹风谈法要，无人竹影又斜阳。他时若有相应者，莫负开轩人姓黄。
秀稻秋风喜太平，独疑连雨未全晴。银蟾似亦无聊頼，默度寒宵嬾吐明。
压枝梅子大于钱，惭愧春光又一年。亭午无人初破睡，杜鹃啼在柳梢边。
风流子晋罢吹笙，小笔溪山刮眼明。相倚鸳鸯得偎暎，一川风雨断人行。
蕲竹能吟水底龙，玉人应在月明中。何时为洗秋空热，散作霜天落叶风。
三峡猿声泪欲流，夔州竹枝解人愁。渠侬自有回天力，不学垂杨绕指柔。
塞上柳枝且莫歌，夔州竹枝奈愁何。虚心相待莫相误，岁寒望君一来过。
老竹帖妥不作奇，嫩篁翘翘动风枝。是中有目世不知，吾宗落笔风烟随。
鹿苑滩头秋月明，使君辍棹爱江清。尘埃一段思归路，已听荆州渔鼓鸣。
临池闻道学书成，已许家鸡胜伯英。雪竹霜毛分一束，开包何异五侯鲭。
玄霜捣尽音尘绝，去作湖南万里春。想见山川佳绝地，落花飞絮转愁人。
两虎戏搏文章露，千林号风雷欲雨。慎勿私鬭伤爪距，豺狼野子即当路。
八风动摇人不闲，五羖自鬻鬓毛斑。文章书画当富贵，惟有如今至乐山。
夕阳尽处望清闲，想见千岩细菊斑。人得交游是风月，天开图画即江山。
贫子还家作富儿，粪箕苕帚未曾遗。人人欲问草书意，怀素从来自不知。
鹏飞逼塞满空虚，蚊睫安巢却有余。腊月火烧三界尽，从来灰里拨真如。
山河大地目前机，横按吹毛更不疑。万里无人无寸草，冻山亭上与谁欺。
如来刹刹与尘尘，北斗南箕透法身。金粟默然轲好辩，唱歌须是帝乡人。
石田耕种难成稻，荼蓼栽来只苦辛。万物一家真富贵，使君见后却清贫。
念念皆空更莫疑，心王本自绝多知。艰勤长向途中觅，掉却甜桃摘醋梨。
一瓶一钵非难办，住得山时更莫来。千年粪扫堆头物，优钵罗花特地开。
万缘空处真如佛，八面风中不动尊。困便横眠饥吃饭，十方无壁又无门。
浄名庞老摠垂须，君幸元无免破除。心若出家身若住，何须更觅剃头书。
南鸿北雁年年客，有个生涯主不知。撼动从来忧乐事，夜窗风叶响棠梨。
栽松道者身先老，放下锄头好再来。八万四千关捩子，与公一个锁匙开。
一筇九节添行李，用得人间处处尊。只要上山行饱饭，莫将风雪打人门。
万事实头方稳当，十分足陌莫跷除。困来展席日里睡，读尽空中鸟迹书。
瞿昙不解祖师机，却许貍奴白牯知。道人只要贫到骨，沈却黄金卖笊离。
妙舌寒山一居士，浄居金粟几如来。玄关无键直须透，不得春风花不开。
须弥椎打虚空鼓，撼得毗卢海月昏。四海无波安乐住，陈家松下小柴门。
日中一饭蒙头睡，黄叶堆门莫扫除。夜半枕前师子吼，起来烧却野狐书。
独弄参军无鼓笛，右军池里泛渔舟。岂知剑外雍熙老，收得黄巢折剑头。
远寄蔗霜知有味，胜于崔浩水精盐。正宗扫地从谁说，我舌犹能及鼻尖。
夺得胡儿马便休，休嗟李广不封侯。分明射得南山虎，子细看来是石头。
宝积拾得漏贯钱，古佛堂前狗尿天。东山日出西山雨，露柱搥胸哭破船。
黑蚁旋磨千里错，巴蛇吞象三年觉。日光天子转须弥，失眼众生问演若。
须弥说法大海听，南箕吹折北斗柄。蟭螟千眼照世间，保君通达真妄竟。
檀郎惠我花含笑，借问凝情笑阿谁。一世茫茫走声利，阎公捉定始应知。
昨夜三更狗吠雪，东家闭门推出月。是渠觉海性澄圆，衲子杀人须见血。
多年破衲不胜针，一曲胡笳无古今。往日闻韶独忘味，守株人在月西沈。
老师身今七十六，老师心亦七十六。梦中沈却大法船，文殊顿足普贤哭。
一拳打破鬼门关，一笑吐却野狐涎。四海峥嵘龙象众，鼻头只用短绳牵。
海风吹落楞伽山，四海山徒著眼看。一把柳丝收不得，和风搭在玉阑干。
孤峰中流分江南，马当大雷无一帆。波涛掀空鸟不度，天花雨我读书岩。
生死浪中涅槃宅，与人同黑非同白。谁令避世作聋盲，独来寒岩伏石壁。
修罗身量等须弥，入藕丝孔逃追北。补陀岩下不战人，八万魔军皆解甲。
松风竹雨共谈空，楼阁参差古叠重。急水滩头道人住，亦如前佛在因中。
取之左右逢其原，香严腊月火烧山。对面谩人犹伫思，打得香严也是闲。
武宁县中蔡老子，能棋能酒又能诗。胸中百万多罗藏，不向人间说是非。
接人高下但唯唯，笑语相随不作难。此翁胸次有泾渭，事不可处执如山。
此翁家世印累累，平生俯视造物儿。堪笑痴人不省悮，犹说此翁真个痴。
读经一字礼一拜，瘦骨棱棱心苦辛。看伊冷淡教人笑，定作阎浮百岁人。
维摩无病自灼灸，不二门开休闯首。文殊赞叹辜负人，不如赵州放笤帚。
不二法门无别路，诸方临水不敢渡。鹙子怕沾天女花，花前竹外是谁家。
不生甘泉铜池边，一茎九叶媚神天。伴余西去御魑魅，马湖江上看蛮船。
一身入定千身出，云居不打这鼓笛。虎驮太华入高丽，波斯鼻孔撑白日。
伐木丁丁斧下鸣，隔溪便应谷中声。不因苹末微风起，漂影溪光本自明。
鱼吼钟鸣索饭钱，牧牛耕种别人田。淮师收得祖关在，一笛操江月满船。
南山四至分明也，一日元来十二时。两个泥牛齐著力，矛头淅米剑头炊。
长安甚闹不须惊，好与牛儿著鼻绳。方便把他悲愿满，斩新然佛大明灯。
但将饭向无心椀，自有人扶折脚铛。不用重寻旧巢穴，胡蜂窠挂万年藤。
太守俱来此西山，楼观重复半烟间。高僧置酒林泉处，南浦名区望没环。
予自钓鱼船上客，偶除须鬓著袈裟。佛祖位中留不住，夜来依旧宿芦花。
古人题作东丁水，自古东丁直到今。我为改名方响洞，要知山水有清音。
东坡虽是湖州派，竹石风流各一时。前世画师今姓李，不妨还作辋川诗。
白发已侵残梦境，绿苔应忆旧渔矶。桃源鸡犬尘凡隔，韦曲桑麻念想归。
平湖绕舍山无盗，官事长闲俸有金。安得终身为御寇，不辞儿女作吴音。
海风吹落楞伽山，四海禅徒著眼看。一把柳丝收不得，和烟搭在玉栏干。
香炉不铸石陶甄，鼻不闻香眼见烟。上有文殊师利塔，好将一瓣此中燃。
白莲种出净无尘，千古风流社里人。禅律定知谁束缚，过溪沽酒见天真。
胜地东林十八公，庐山千古一清风。渊明岂是难拘束，正与白莲出处同。
上天下地似探梯，怪石巉岩衬马蹄。拟是客程行不得，隔林犹听杜鹃啼。
俗书祇识兰亭面，欲换凡骨无金丹。谁知洛阳杨风子，下笔便到乌丝阑。
花气薰人欲破禅，心情其实过中年。春来诗思何所似，八节滩头上水船。
桃花人面各相红，不及天然玉作容。总向风尘尘莫染，轻轻笼月倚墙东。
虎头食肉何足夸，阴德由来报宜奢。丹灶功成无跃兔，玉函方秘缘青蛇。
老马饥嘶馿瘦岭，病人生入鬼门关。病人甘作五溪卧，老马犹思十二闲。
攻许愁城终不开，青州从事斩关来。唤得巫山强项令，插花倾酒对阳台。
一百八盘天上路，去年明日送流人。小诗话别堪垂泪，却道情亲不得亲。
别驾柴门闭一春，艰难颠沛不忘君。何时幽谷回天日，教保余生出瘴云。
人鲊瓮中危万死，鬼门关外更千岑。问君底事向前去，要试平生铁石心。
昔别长安未裹头，如今诗句可消愁。外家未觉风流远，他日相期到益州。
风餐水宿六十里，蛇退猿啼百八盘。上得坡来总欢喜，摩围依约见峰峦。
驿亭新似眼波明，箐路开如掌样平。谁与长官歌美政，风摇松竹是欢声。
叹息施州成老丑，当年玉雪莹相照。旧时去天一尺五，今日万里听猿叫。
书来日日觉情亲，今信施州是故人。许我投名重入社，放狂作恼未应嗔。
收拾从来古锦囊，今知老将敌难当。囊中尚有毛锥子，花底樽前作战场。
一别施州向十霜，传闻佳句望风降。空弮不易当坚敌，振臂犹思起病创。
夜郎自古流迁客，圣世初投第一人。不是施州肯回首，五溪三峡更谁亲。
五溪三峡漫经春，百病千愁逢故人。何处看君岁寒后，欲将儿女更论亲。
五十清诗是碎金，试教掷地有余音。方今台阁称多士，且傍江山好处吟。
五十清诗一段冰，持来恰得慰愁生。自张壁间行坐看，更教儿诵醉时听。
碑同岘首千年石，诗到夔州十绝歌。他日巴人怀叔子，时时解著手摩挲。
篱鷃云鹏各有程，匆匆相别未忘情。恨君不在篷笼底，共听萧萧夜雨声。
楚峡云娇宋玉愁，月明溪浄印银钩。襄王定是思前梦，又抱霞衾上玉楼。
冻仆堆堆依灶燎，山僧草草具盘飧。井丹已厌尝葱叶，庾亮何劳借薤根。
江上春风留客舟，无穷归思满东流。与君尽日闲临水，贪看飞花忘却愁。
无地无锥彻骨贫，利生深媿乏余珍。廛中大施门难启，乞与青山养病身。
东坡笑说吃龙肉，舌底那知已咽津。能省咽津真有味，会言龙肉不为珍。
何知龙肉即猪肉，细语粗言尽入神。惜彼当年老居士，大机曾未脱根尘。
雁外无书为客久，蛩边有梦到家多。画堂玉佩萦云响，不及桃源欵乃歌。
森森月里栽丹桂，历历天边种白榆。虽未乘槎上霄汉，会须沈网取珊瑚。
杀翁分我一杯羹，龙种由来事杳冥。安用生儿作刘季，暮年无骨葬昭灵。
村北硗田久废耕，试投嘉谷望秋成。天时地力难前料，万粒须期一粒生。
学如元凯方成癖，文似相如反类俳。独立孔门无一事，惟传颜氏得心斋。
栏外溪光溪外峰，重重平远杳连空。长将两眼安高处，扰扰都归俯视中。
花气自来深户里，鸟声长在远林中。班班叶影垂新荫，曳曳丝光入素空。
摇曳风头欲振枯，柳梢垂发不胜梳。从来轻薄才先发，谁记秋霜坠叶初。
礼仪三百复三千，酬酢天机理必然。寒即加衣饥即食，孰为末后孰为先。
漠漠云浓阴欲坠，迢迢远路马行迟。春风境界无边畔，花下游人恐未知。
背负肩任几百斤，山蹊寸进仅容身。先难后获应如是，重愧端居饱食人。
克己功夫未肯加，吝骄封闭缩如蜗。试于清夜深思省，剖破藩篱即大家。
水晶宫殿玉花零，点缀宫槐卧素屏。特敕下帘延墨客，不因风雪废谈经。
强记师承道古先，无穷新意出尘编。一言有补天颜动，全胜三军贺凯旋。
神仙灵异古今传，穷理修真本自然。遗址宛存疑谷口，苍崖乔木耸青天。
三伏登途彻盛寒，客程犹未解征鞍。明时用舍皆公道，自是非才进路难。
一洞寒云锁翠虬，水声长遶影边流。令人坐忆南泉路，满目春山几万秋。
三十六峰高插天，瑶台琼宇贮神僊。嵩阳若与黄山并，犹欠灵砂一道泉。
百中神锋夸妙手，当时破敌祗因机。余花堕裓无人见，半偈流传岂易知。
剑去池空水自寒，游人到此凭栏杆。年来自是销磨尽，只有青山好静看。
頼简池台两蜀夸，东溪别是一仙家。令人却忆康王谷，坐看珠帘溅雨花。
万派铿鞫走电车，跨岩蚴蟉玉虹斜。灵禽飞下传消息，五百瓯心结茗花。
梵宫四面五峰巑，兜率台高倚翠峦。会有寒山重到此，倩谁试与问丰干。
一泓清可沁诗脾，冷暖年来只自知。流向西湖载歌舞，回头不似在山时。
溪流长卷千重玉，茗碗齐开五百花。方广只留方寸地，不须辛苦上仙槎。
击鼓吹竽七百年，临淄城阙尚依然。如今只有耕耘者，曾得当时九府钱。
步履江村雾雨寒，竹间门巷系黄团。犹嫌肮脏惊鱼鸟，父老相呼拥道看。
八尺方床织白藤，含风漪里睡瞢腾。若无万里还家梦，便是三湘退院僧。
升真洞口接天门，灵草丹桃日日春。听说列仙来瑞世，三朝德业在斯民。
古木修篁绝世间，越王台殿作仙坛。白羊常在玉虚远，玄鹤不来金井寒。
汩汩尘埃阅岁华，青山相见认空花。清淮风月元无价，凭仗诗翁为我赊。
长淮千古自流东，六月城头日日风。天际玉潢无少处，夜山图在明月中。
道人诗句从梁老，笔意峥嵘自一家。谁会林间相见事，莫都错看乱飘花。
退之雄文露天巧，梦得清诗挥秀格。迨今声名三百年，文字山水相辉赫。
山围碧玉神仙岛，地涌黄金宰相沙。丹荔熟时堆锦绣，翠榕空里起龙蛇。
石如蛇首隠林端，未得风雷且蛰蟠。俗眼莫嫌无变化，待生头角始堪观。
江湖虽阔多罾网，幽涧清虚且勉旃。待我功成买双鹤，归来伴汝一千年。
四海名山曾过目，就中此景难图录。山前向见白头翁，自道一生看不足。
坐上若有一点红，斗筲之器成千钟。坐上若无油木梳，烹龙庖凤皆成虚。
屏帐腰支出洞房，花枝窣地领巾长。裙边遮定鸳鸯小，只有金莲步步香。
椅上藤花阚面平，绣裙斜绰茜罗轻。踏青姊妹频来唤，鸳履贪弓不意行。
绿蚁频催未厌多，帕罗香软衬金荷。从教弄酒春衫涴，别有风流上眼波。
一串红牙碎玉敲，碧云无力驻晴霄。也知唱到关情处，缓按余声眼色招。
纤玉参差象管轻，蜀牋小研碧窗明。袖纱密掩嗔郎看，学写鸳鸯字未成。
小阁争筹划烛低，锦茵围坐玉相欹。娇羞惯被诸郎戏，袖映春葱出注迟。
漫注横波无语处，轻拢小板欲歌时。千愁万恨关心曲，却使眉尖学别离。
从来题目值千金，无事羞多始见心。乍向客前犹掩敛，不知已觉钿窝深。
泥娇成困日初长，暂卸轻裙玉簟凉。漠漠帐烟笼玉枕，粉肌生汗白莲香。
宫样梳儿金缕犀，钗梁水玉刻蛟螭。眉间要点双心事，不管萧郎只画眉。
九折先驱叱驭行，此心岂是不思亲。忠臣孝子元同道，可是王阳独爱身。
不用山僧供帐迎，世间无此竹风清。独拳一手支颐卧，偷眼看云生未生。
奉借山公旧接䍠，最宜筇杖与荷衣。习家池上花初盛，醉后多应倒载归。
当年言路亦逡巡，白简青蒲十一人。半斥炎荒半除籍，而今无一预朝绅。
一言借谕资钟会，意在张华亦已深。大抵知言由养气，可怜晋武有蓬心。
指鹿奸谋岂偶然，都缘人事不由天。要知左右皆言马，只为当时杀正先。
茅簷不动晚风微，独对炉烟枕半欹。惟有多情沙上月，依然青琐照人时。
扫地焚香开竹扉，轻烟郁郁闲朝晖。却思昔日延和殿，对罢曾携满袖归。
东塞将军日月闲，五兵不试坐云间。却因睡思侵书卷，送与茶瓯解壮颜。
淮南行尽到江南，野渡风高送晚帆。五五长亭莫回首，向来穷泪已盈衫。
八月风高宇宙清，银河秋浪到天声。门前合有仙槎过，会待参随上玉京。
二十年前看怒龙，鳞鬐半已召雷风。至今未拂层霄去，可是怀文与我同。
晓雨彭彭发旧泥，田家拆壁备朝炊。无数星辰一轮月，夜来空似欲晴时。
重过山寺借床眠，屈指前游已七年。文字转工身转困，被僧相问却凄然。
乞钱谋食总悠悠，两事平生话亦羞。何意茂林修竹下，今年还得一回游。
二月前头雨意回，移花趁雨破青苔。芳根得地春工敏，定有新英次第开。
旋封旋筑带霏微，赢得浇瓶不用携。众草自今常避地，主人来绕渐成蹊。
华佗气绝钓台侧，扁鹊坟荒浚水边。末俗好财无妙智，此书何日似鱼筌。
宾榻萧萧午户开，松枝火尽半寒灰。主人欲就游仙梦，休愿煎茶醒睡来。
风雨萧萧夜漏沈，北窗灯影见伤心。从今莫更言沧海，只合思量此恨深。
卖药诸生体调狂，尘埃空助老来忙。壶中自少闲天地，岂是今无费长房。
晓日曈曈上纸窗，小炉文火近缣缃。冲愁满盏扶头酒，笑杀医师第一方。
人言华发是愁功，不分悲伤得老翁。亦有不愁头自白，可怜功过略相同。
已任萧衰潜似雪，何须轻脱便随梳。不及穷愁索长远，一生相逐未相疏。
苒苒新青上草头，小庭春色强悠悠。酒缾虚卧琴弦暗，眼见风光似九秋。
为奸只是疑王涉，至死何曾识杜吴。四体早知成散漫，前年悔更染闲须。
虽发齐兵未不臣，问时何用便销魂。一生才勇都纤小，可怪区区扫相门。
世乱无人及祢衡，眼看豺虎似蚊蝇。乔玄荀彧皆儒雅，至死何曾晓爱憎。
山似舟航压众坡，静为平地动为波。桅樯不藉瞻乌首，争奈风帆百尺何。
十年骑马走红尘，非敢求为富贵人。只愿似他龚处士，不余不欠一闲身。
绿竹林边白发翁，面颜犹似壮时红。朝来卖药钱多少，又闪闲愁入醉中。
清不能常浊有余，辘轳音绝甃苔枯。荒凉欲就群蛙问，今有观天坐客无。
满树新英待发时，东风先动向阳枝。同根若是生疑怪，为道开迟谢亦迟。
驿亭何处近兰溪，行尽莲华日暮时。春雨发香无分见，断肠频诵杜郎诗。
恶客无端舍旧山，坐令千虑险相关。青灯白日贫兼病，听著农桑更厚颜。
野客来过洞府门，天风吹断去时魂。得归应被乡人笑，衣上云霞有异痕。
酒客胸襟亦自贤，平生不断醉因缘。望见青帘涎已活，谁能顾惜杖头钱。
四更四点露成霜，个里愁人暗断肠。鼓角未喧闻鼻鼾，北风窗户月荒凉。
药囊易中荆卿背，匕首难伤赵政胸。燕国无辜竟鱼肉，可能人欲有天从。
宴安深静属居僧，一炷檀烟万虑清。犹自笑他簷外铎，风来未免鬭鸣声。
客到空斋说早春，嫩红轻绿渐纷纷。寒人不预寻芳品，多谢东风许听闻。
睡过春深一月余，绿秧黄犊负村居。东风似恨归耕晚，故遣藜床日枕书。
战国功名尺寸劳，先生持论异吾曹。孟轲解辩承三圣，后世谁曾拔一毛。
看尽新词听尽声，未能高和耳徒倾。聋身纵作岐山老，争得闻他彩凤鸣。
会得真时真亦空，光辉何足更流通。劝师不用严标榜，瞀者逢灯与暗同。
能说齐论与鲁论，世儒希合便纷纷。何曾后学皆传信，祇有奸名万古闻。
小槛幽花已破香，此心无处避韶光。年年恶作伤春客，稳为东风细断肠。
杀却卢家十五龙，野人盘馔当时丰。湖干少得中林味，此日乡心转不同。
四年司马滞江边，几杖茅堂自说闲。倘使金銮不迁谪，知君未暇爱庐山。
燕越相望路八千，忽惊天柱落樽前。何如乞我双凫舄，飞上峰头访列仙。
南北车书久混同，河间今有楚人风。独惭太守非何武，已见州闾出两龚。
箫声无复到层台，画栋空余燕雀来。我是凤凰池上客，等闲汀鹭莫相猜。
滇池藤赤人难到，太乙青藜事近诬。林下搘来供燕息，省中携去宠师儒。
曾访江南鸟爪仙，误随尘网落人间。红泉碧涧春风里，尚记麻源谷口山。
二阁从容访古今，诸儒葵藿但倾心。君臣相对疑宾客，谁识昭陵用意深。
凤尾扶疏槐影寒，龙吟萧瑟竹声干。汉皇恭默尊儒学，不似公孙见不冠。
往来不绝千竿繖，头尾相衔两岸船。安得楼高三万丈，与君直上看云烟。
苏岚背日千盘曲，淝渚迎风四面吹。此水此山吾有恨，杜陵才子不同时。
野塘无渡水潺潺，五月凉于八月间。传语弟兄今好在，有声相唤即西还。
渡河五里列南山，僧阁连延半岭间。岁暮相招春晚去，出城风雨又空还。
入山先到杜家溪，溪水长流不住泥。好作清新纪秋色，竹林深处为君题。
长航驾浪入烟空，大醉高吟天地中。快事平生未曾有，渡江才得一帆风。
茂苑春归花信空，黄梅渐熟麦摇风。今朝门外分携处，还是枫桥烟雨中。
入城那复得逍遥，酒熟花开却见招。从此相思不须说，只将诗句写无聊。
诗老才多又好奇，吟来直欲压玄晖。帷子不奈思家意，梦逐山云一夜归。
两山夹路鬰崔嵬，云缕飞空似剪裁。此日定须相别去，瓮中残酒待谁开。
几时曾买建溪芽，小箧深藏品必嘉。豫约今朝狂醉后，须烦同泛一瓯花。
早携数幅过山隅，明日诗情各有余。案上罗文如已少，金花银叶也堪书。
每到题诗偏得趣，自怜把酒不能歌。他时若有相思意，寄我千篇不是多。
临行又探北园芳，且欲相延伴酒觞。不似春花少颜色，只看蜂蝶逐风狂。
上马同寻旧路行，风林日暖自无声。此时话别难为语，山水淙淙聒耳鸣。
莫说他时招我易，须知此日别翁难。还家何似偏相忆，却检残书独自看。
窗间咫尺似天边，不识应言小辋川。闻说平居心目倦，暂开黄卷即醒然。
木落山空九月秋，画时应欲遣人愁。因思梦泽经由处，二十年间若转头。
衣冠相见虽甥舅，场屋同游若弟兄。今日青云皆有意，他时白首见功名。
苍陵每过怯舟还，闻说蛟龙在水间。今我到来都不问，一声鸣橹见青山。
从吾坦率任吾真，每到花时得意新。但恐诗人足离别，此生何处不逢春。
花开次第剪繁枝，先后争妍各是时。谩和新篇随尺素，何须亲见始题诗。
看花不觉过花时，香草才余十数枝。闻说残樽犹可倒，晓风吹袖已披披。
市朝虽近是闲官，诗句清新酒量宽。料得还家霜满地，赠袍应有故人寒。
早来簷雨泻空阶，投晚阴云四向开。最好西湖今夜月，不知谁在女郎台。
东西相去若比邻，肥马轻裘有故人。美酒如霞花似锦，莫令辜负汝阳春。
春深相别已秋深，日戴乌巾遶竹林。斫得鱼竿长十丈，无由同钓锦江心。
门外曾留长者车，醉如白也骑鲸鱼。恨无车骑堪生计，不得长安买酒垆。
散发行歌意自如，不须身作蠹书鱼。相逢酌酒弹棋外，共杵丹砂试药垆。
饮酒不论彭泽令，草书浑学右将军。更知近日诗为苦，未及襄阳有几分。
山峰望处人难到，草径行来马自知。多谢山僧扫尘壁，我今有意不能题。
城头云景晓漫漫，未雪先惊特地寒。明夜若能沽美酒，诗僧应不问归鞍。
无烟远数三千嶂，有马同驱十二蹄。却喜山前堪洗耳，水声激激听寒溪。
飞泉喷薄万珠圆，宛似骊山十月间。好作汤池浴寒月，醒人心处是潺潺。
神泉题字若鱼鳞，短句长篇数十人。试向壁间寻作者，李师中后有黄莘。
书轩东向木栏干，寒食相招对酒盘。日色带阴春竟晚，幽花未落蝶成团。
屋破风斜漏不休，布衾无里卧穷秋。贫家未说田家苦，狼籍残书湿自收。
溪回带树弯弯绿，山远迎人步步高。春水满塘颓岸去，也如江上见风涛。
拄杖行行去路遥，城荒树老色萧条。颍州寺里僧知否，夜梦常游飞盖桥。
箸下尝来新蟹美，瓮中𥬠得旧醅浑。只今醉倒君休笑，便是当时吏部孙。
自怜贫病也为儒，灯火相亲十岁余。昔作儿童今已老，案头犹有未看书。
闲后题诗醉后歌，身名官业任蹉跎。不知老境何形状，但觉新来病痛多。
杯酒虽同兴自殊，夜来不寤自嘻吁。五更月落窗还暗，愁听山禽叫勃姑。
续缦沉钩钓水滨，众鱼拨拨锦为鳞。却将鲜鲤池中放，待倩传书付远人。
社鼓冬冬南北村，老人相倚话柴门。自从嘉祐初年后，直至元丰有稻孙。
玉京传诏下南山，镌凿高崖使转旋。大匠不知人世用，未施轮轴便升天。
倾囊倒箧皆珍怪，中有如刀两大钱。不是美新能制作，为怜今近一千年。
镜台杵臼昔尝有，何人更以玉为刀。已觉空堂走魑魅，却缄虹气授儿曹。
经岁思归偶得归，清歌未彻醉如泥。篮舆径遂西城过，鹳鹊楼高不及题。
水痕天影淡相宜，露坐秋凉乍快时。桐叶芭蕉最多事，晓昏风雨报人知。
吟徵调商灶下桐，松间疑有入松风。仰窥低审含情客，似听无弦一弄中。
八年帷幄竟何为，更赐南园宠退师。堪笑当时王学士，功名未有便吟诗。
闻说群花烂漫开，知君醉赏不能来。临风对酒空惆怅，不得相从把一杯。
为爱桃花三树红，年年岁岁惹东风。如今去逐它人手，谁复尊前念老翁。
下马神霄第一回，晴空宫殿九秋开。月中桂子看时落，云外仙𫐌特地来。
参差碧瓦切昭回，绣户云輀次第开。仙伯九霄曾付托，得随真主下天来。
琼瑶错落密成林，桧竹交加午有阴。恩许尘凡时纵步，不知身在五云深。
保和新殿丽秋晖，诏许尘凡到绮闱。雅燕酒酣添逸兴，玉真轩内看安妃。
玉真轩槛暖如春，只见丹青未有人。月里常娥终有恨，鉴中姑射未应真。
牙牌晓奏集英班，日照云龙下九关。红蜡青烟寒食后，翠华黄屋太微间。
三春乐奏三春曲，万岁声连万岁山。欲识君臣同乐意，天威咫尺不违颜。
堆积岚光照碧潭，山前一寺号潭岚。四时想见无穷景，借问老僧能尽谈。
维舟亭下号三湾，万叠青山一水间。偏爱澄江照天碧，飞来几片白云闲。
毛竹森森自翦裁，试吹一曲下瑶台。当途不遇知音者，拂袖白云归去来。
历尽风波老境侵，一麾重寄蜀山阴。时清不复崇诗禁，更向淮西续旧吟。
将军荡寇力能任，陈迹依然得重寻。血绕楼船龙战息，水摇城堞雉飞深。
肥川胜赏冠他州，浦口扬舲得俊游。梅雨正迷江国路，萍风未破洞庭秋。
一见黄花只自羞，萧然短发不禁秋。谁人为整乌纱帽，独倚西风满眼愁。
随风逐浪事轻狷，巧占人间欲夏天。只恐障空飞似雪，从教糁径白于绵。
幽香淡淡影疏疏，雪虐风飞亦自如。正是花中巢许辈，人间富贵不关渠。
委命仇雠事可知，章华荆棘国人悲。恨公无寿如金石，不见秦婴系颈时。
应真檀施者谁子，僧云福堂陇西李。亘无穷尽理则那，明明善根此其始。
绛阙岧峣五色中，六街风稳柳贪慵。金明解染波千顷，不似君王惠泽𬪩。
栏玉梯金十二楼，百花烘作紫烟浮。草黏天远难凭信，丝扑人来惯送愁。
蝶正冶容蜂正狂，鶑如羞涩燕如忙。低枝莫搭秋千索，留送婵娟出短墙。
杏红似为桃红妬，柳绿浑将水绿争。去日背人来日逼，新愁特地旧愁并。
杨柳丝间黄栗留，杏花枝底碧遮油。一鞭归兴输年少，十日香尘卷日流。
一番勒花寒阵过，几竿搓柳日痕流。新阡绀幰迢迢去，往事黄昏恰恰愁。
活琉璃涨金明色，闹绮罗成上苑围。须信皇州春自满，莫愁青帝等闲归。
已凭欢伯为愁敌，更指华胥卜梦邻。数歇卖花声过耳，谁家鬭草事关身。
三径就荒归渺邈，五浆先馈懒逢迎。较量春色无花品，收拾生涯有酒觥。
魂先絮怯青楼女，命为花轻白袷郎。春色不应疏病客，正缘生计纸千张。
酒圣无端整日中，不堪有七过嵇慵。欲知春色讵如许，万斛浮蛆未博𬪩。
九重城阙凤凰楼，金碧觚棱晓日浮。和气已从天上落，寒乡莫赋畔牢愁。
撷蘂攀枝得似狂，未拚身世事干忙。羽翰不借还家梦，钥牡衔鱼抱缭墙。
花为妆成长近妬，水将蓝比不多争。阳和灭裂穷涂望，独许侯家擅四并。
百鬼揶揄成故态，一胸块磊信重围。沉清酂白平治得，请傍东皇振旅归。
岸柳禁持人学舞，墙花勾引客窥邻。速将事当悠悠梦，剩买欢归衮衮身。
直取浩歌论纂纂，肯容三爵径油油。送花明月怜人杀，怗体红波凝不流。
露房霞颊迎人笑，订订芳菲第几流。黄四娘家无数梦，玄都观里一番愁。
罚筹满把槽仍滴，鲙手千刀刃必迎。春若背教花不老，恣挨红阵燥瑶觥。
阔疏未可轻愚叟，放浪多应学漫郎。待挽春工醉乡去，随教蜂蝶笑雄张。
掠风社燕窥帘入，阁雨溪桃结子慵。莫笑妩眉等闲画，藁砧情地胜春𬪩。
花气曛曛活逼楼，十分大白直须浮。自怜短发如烟薄，敢买钿车贮莫愁。
柳挽花搴独自狂，鼓催钟趁几人忙。重城特解春将闭，时放红英笑女墙。
得丧三分徒鼎峙，是非两角谩蜗争。人情不似春情好，一气无私见合并。
闲杀筛风酿雨时，可怜腰带渐宽围。何因径作江南梦，泛取图中竹叶归。
关关柳幄鶑怀友，曳曳花房蝶乞邻。未羡西园冠盖客，稍关南浦别离身。
蹀骢草媚障泥锦，结妓花烘压杏油。梁父吟输醉乡客，抛毬乐称曲家流。
骈棘重关不自由，横将匏系代萍流。飞丝莫罥林塘兴，留与骚人作四愁。
酒徒博醉貂龟解，社老赛神箫鼓迎。未省拨忙酬燥吻，壁端赢得挂空觥。
它日江淹曾赋恨，几人颜驷尚潜郎。年来春事稠于发，莫把哀丝为急张。
怯思酣魂九十中，蚕苗凤子学人慵。来来不会春工意，酝造风光抵死𬪩。
黄金迟日蚁成楼，翠色红光一样浮。短杀五更无客梦，小垂双手有人愁。
高阳门巷有人狂，金谷园林数日忙。多事正堪怜考父，不寻花去却循墙。
雀缘底事儿童戏，蛙为何人口舌争。待割金明一寻碧，恨无霜剪快如并。
叶底蜂儿抛蜜桶，花边猧子乱棋围。一绷周昉新番画，拟就勾芒乞取归。
梦草客儿成底句，贪杯吏部觅谁邻。雪衣女软留茶舌，金十奴慵刺绣身。
楼台半蘸浮天水，灯火频干继晷油。桃李不须连夜赏，牡丹它日有高流。
稍喜浊醪扶病头，强看狂絮点清流。王鳣叔鲔成何事，不似吞书鲤破愁。
提壶芦能送好声，客来长是及门迎。惜花待著连天幕，赌酒须翻卷海觥。
折柳愁生灞陵岸，射雕闲杀羽林郎。长安不禁花时夜，京兆于今有赵张。
通庄一日踊青鸳，目极须知剩得天。竞秀溪山归笔助，拨忙风月看觞传。
文榱绣栱切浮云，喜色先开万井春。未俯栏干窥独鸟，已惊衽席度游人。
扑闬行人衮底流，𬮱阇缥缈到三休。霜魂月魄交光夜，十二冰帘不上钩。
王粲登临端不负，庾公兴味故应清。广寒约酌无多地，取取仙风洗骨生。
曾闻仙者好楼居，楼外仙山入指呼。聊作上游新粉泽，使君不为贮罗敷。
谁把灵楂接饮牛，主人潇洒古东瓯。玉清夜半开冰箔，暗认方平别驾虬。
扶槛侏儒玉刻红，斩新装饰水精宫。武夷不信仙山近，十万曾孙正踏虹。
跨海鼇身传洛阳，贴波虹影老吴江。未如截取玻瓈去，稳卧箜篌白玉腔。
拥翠拖青得要津，截波仙屐略无尘。借令万鹊填桥巧，何补褰裳一世人。
江夏无双自妙年，颍川第一早闻天。阳和自满千桃李，更欲邦人识济川。
踏尽匡山十载云，却抽秋鹤九皋身。明明似为溪毛熟，笑整西风不屋巾。
道隠曾窥反接猱，急人尤喜施圭刀。浮生不絓秋毫外，肯把长闲博暂劳。
由来得计在通津，蚀尽冥冥古道尘。犊子掣辕疲欲死，须知作俑是椎轮。
兼两正缘胜任取，摧辀终忌大圆生。尺涂寸潦皆吾病，何必羊肠九折行。
潇洒由来物外姿，文章满把尽珠玑。飞黄蹀月终难绊，看取蘅皋手一挥。
朔风吹眼水溶溶，白社回香杳霭中。千里沧洲帆一抹，遥知此日背冥鸿。
水落淮天蟹子肥，三年游子片帆归。东坡𫁂䅉黄云满，试傍林椒振客衣。
甃面平吞寸许寒，记曾一掬洗中干。定知满斛黄金屑，会有游人镜里看。
飞黄开迹想当年，何啻军中渴剌泉。无补褭蹄空汉铸，有心流水谩牙弦。
当年礼意号难通，南国才倾孺子风。户外尔来多客屦，谁堪一榻与要终。
一从辞聘卧枢绳，四海谁论目若营。衰世竟闲援溺手，林宗好在寄吾声。
疾恶情深碍目沙，果闻仙秩以功加。连年馘毒才三尺，何似豚蹄祝满车。
谁割银潢下甃中，更闻南北豁相通。穷妖本作终身计，千古翻成勿幕功。
无尘净渌枕青鸳，个样清虚不似鄽。更喜晚来翘白鹭，伴君和我作三仙。
觥筹一举破愁城，似胜长驱十万兵。可是胸中浇块磊，更须酂白与汾清。
枯荷搨水枫丹霜，十分拍拍鹅儿黄。挽君衣袖莫嫌数，直恐跨鲸抛醉乡。
白鹭飞边尽古今，萧条鬼冢与神林。故时门巷犹能忆，十载重来白一簪。
问僧活计祗瓶钵，愧我世缘犹网罗。小官未免妄男子，较量所得谁为多。
白帝怜秋自不胜，等闲时放一番清。诗情大似归飞鹤，聊作当年警露声。
候禽幽啭似争春，我亦贪搔不屋巾。巀嶭烟姿在眉睫，个中还有傲秦人。
卢蒲衰发故萧萧，绛节霓旌不易招。若使此身轻健得，会须归去掇翘䔄。
客尘不到胜黄梅，竹遶松围金地开。尽拨云根出葱蒨，翠蕤青葆一时来。
深颅瘦胫出家人，八十终身一衲云。高寿不论松与鹤，独留心赏寄迦文。
雕甍已入千山抱，倒影仍浮一水光。谁扑晓岚都不惜，似缘袍色妬刘郎。
眼界初欣得茂林，野烟蒙羃此何心。拟从复岭重冈外，便借苍岑十万寻。
蝉联封略三湘近，缥缈神仙两洞开。持语莲华峰上月，好将清影逼人来。
莲华峰下莲华水，万古来从天北隅。客子会须成利涉，个中还得问津无。
渡南渡北闲花草，闹绿稀红随分好。得意即适那知非，浅近由来贵深渺。
奈我此身无定居，正如飞絮扑江榆。两毛更甚卢蒲短，好在朱陵见忆无。
十十五五跳波鱼，三三两两踏歌姝。前山后山碧一色，似不多愧潇洒图。
漾漾云𦩠躐尾行，北来风力大粗生。与君更向春容里，暗听虾蟆数击更。
故家曾是鸟巢南，欲折归心迫片帆。十载萍根浮履舄，令人羞涩对青衫。
心逐云容初欲远，身同春物乍欣生。不缘旅泊蹉跎去，一任江波岁月更。
白浪差差沮我南，祗成重酿破风帆。半生感慨轻儿女，翻笑江州泪湿衫。
华裾照地雎阳客，入手当年有春色。家山归梦不须多，岁晚青翰天际识。
汴水东头古堞开，青鸳舞影几楼台。莫将归雁比行色，身未到家春已来。
老师八十大僧生，头插吴龟见寿征。𣃁开云根作活计，隠约百尺飞觚棱。
卑枝已能分好月，况复地力能新培。托根反出社木后，正使匠石愁无材。
吾闻水月故相摄，小水还同大虚量。谁掬银潢下九秋，更想灵槎到天上。
蛰龙蟠地秃角出，便讶云物储其间。由来浪费康乐屐，自可对面酬商颜。
直魄忠魂不复生，后来谁与继英声。只因一派潇湘水，千古澄波伴独清。
一亭潇洒枕江流，水色山光四面浮。多少客帆簷外过，不知谁是济川舟。
数层顽石立孤岑，代往碑讹事莫寻。惟有汤汤亭下水，至今犹似奏韶音。
昔年吏部谪韶州，曾向宣溪泊暮舟。多少烟波愁不尽，一时留与后人愁。
紫翠浮浮夺晓昏，生涯谷汲与松焚。客尘一点自应少，终日到门惟白云。
野兴由来惬杖藜，层峦影里见翚飞。虚空一炷起凝碧，化作九天云染衣。
黄云扑扑拥千塍，恶岁嗷嗷比独登。稍取快襟移远岫，更从始击见秋鹰。
若人问我解何宗，一喝须教两耳聋。满杓黄齑饱吃了，生涯总在钵盂中。
宝杖敲空触处春，光阴掣电旧曾闻。昨宵风动寒岩冷，惊起泥牛耕白云。
行藏由命不由身，一卧东山三十春。谁谓他乡各异县，与君相见即相亲。
故里心期柰别何，几时回首一高歌。镜中丝发悲来惯，他日相逢应更多。
太皇生日最尊荣，献寿宫中未五更。天子捧觞仍再拜，宝慈侍立到天明。
平明彩杖幸琳宫，紫府仙童下九重。整顿珑璁时驻马，画工暗地貌真容。
一亭新构耸崔嵬，水墨屏图四面开。洞口白云无锁钥，州人寻胜任频来。
南山亭榭复修完，上枕苍崖下碧澜。此景诗人吟不尽，丹青图写也应难。
中无门户四无旁，学者徒劳捉影忙。珍重故园千古月，夜来依旧不曾藏。
庐峰居士旧门人，邈得师真的的亲。大地撮来成个眼，翻腾别是一般新。
云里烟村雨里滩，看之如易作之难。早知不入时人眼，多买胭脂画牡丹。
上林池籞富春风，十里宫青错御红。应与少年修故事，误随游毂柳花中。
渺渺孤城白水环，舳舻人语夕霏间。林梢一抹青如画，应是淮流转处山。
芳草未应羞鹎𫛥，潜鳞终是畏提壶。蔡经背上痕犹在，更念麻姑指爪无。
选胜只携长胫鹤，入廛还驾短辕车。时人若问虚玄事，笑答无过李老书。
无边刹境一毫端，同住澄清觉海间。还似此花并此叶，坏空成住未曾闲。
一根反本六根同，古佛传家有此风。满目红蕖参翠盖，不唯门里获圆通。
弥猴镜里三身现，龙女珠中万象开。未若此轩人散后，水光清泛月华来。
与物无营但欲眠，客来从笑腹便便。秋生淮海凉如水，得句还应梦阿连。
炉香冉冉纡寒穗，篝火荧荧擢夜芒。预想江天回首处，雪风横急雁声长。
云月娟娟淮海秋，隋家池上共浮游。可怜一段风流事，特欠支郎与子猷。
幅巾投晓入西园，春动林塘物物鲜。却憩小庭才日出，海棠花发麝香眠。
一夕轻雷落万丝，霁光浮瓦碧差差。有情芍药含春泪，无力蔷薇卧晓枝。
裌衣新著倦琴书，散策池塘返照初。翠碧黄鹂相续去，荇丝深处见游鱼。
春禽叶底引圆吭，临罢黄庭日正长。满院柳花寒食后，旋钻新火𦶟炉香。
金屋旧题烦乙子，蜜脾新采頼蜂臣。蜻蜓蛱蝶无情思，随例颠忙过一春。
霜落邗沟积水清，寒星无数傍船明。菰蒲深处疑无地，忽有人家笑语声。
月团新碾瀹花瓷，饮罢呼儿课楚词。风定小轩无落叶，青虫相对吐秋丝。
连卷雌蜺挂西楼，逐雨追晴意未休。安得万妆相向舞，酒酣聊把作缠头。
孤蓬短榜溯河流，无頼寒侵紫绮裘。召伯埭南春欲尽，为公重赋畔牢愁。
青荧灯火照深更，逐客舟航冷似冰。到处故应山作主，随方还有月为朋。
冠盖纷纷不我谋，掩关聊与古人游。会须匹马淮西去，云𪩘风溪遂所求。
薄茶便当乌程酒，短艇聊充下泽车。坟墓去家无百里，往来仍不废观书。
南北悠悠三十年，谢公遗埭故依然。欲论旧事无人共，卧听钟鱼古寺边。
邗沟缭绕上云空，坐阻层冰不得通。頼有东风可人意，为开明镜玉奁中。
天寒水鸟自相依，十百为群戏落晖。过尽行人都不起，忽闻水响一齐飞。
此度春非草草回，美人休著剪刀催。直须残腊十分尽，始共新年一并来。
发春献岁偶然同，新历观天最有功。头上两般幡胜影，一时飞入酒杯中。
摄提东直斗杓寒，骤觉中原气象宽。天为两宫同号令，不教春岁各开端。
阴阴数亩箨龙稠，亭外危通一径幽。颇似竹林当日集，酒狂莫笑阮陈留。
三年京国鬓如丝，又见新花发故枝。日典春衣非为酒，家贫食粥已多时。
本欲先生一解颐，顿烦分米慰长饥。客无贵贱皆蔬饭，惟有慈亲食肉糜。
梦里光阴挽不回，掩关独坐万缘灰。偶因问讯维摩病，香积天中施饭来。
悲风鸣叶秋宵冷，寒丝萦手泪残妆。微烛窥人愁断肠，机翻云锦妙成章。
金爵觚棱转夕晖，翩翩宫叶堕秋衣。出门尘障如黄雾，始觉身从天上归。
无双亭上传觞处，最惜人归月上时。相见异乡心欲绝，可怜花与月应知。
竹栢萧森溪水南，道人为作小圆庵。市区收罢鱼豚税，来与弥陀共一龛。
此身分付一蒲团，静对萧萧玉数竿。偶为老僧煎茗粥，自携修绠汲清宽。
节物相催各自新，痴心儿女挽留春。芳菲歇去何须恨，夏木阴阴正可人。
赭黄繖底望龙章，不断惟闻蜡炬香。一片韶音归复道，重瞳左右列英皇。
端门魏阙鬰峥嵘，灯火成山辇路平。不待上林鶑百啭，教坊先已进新声。
仗下番夷各一群，机泉如雨自缤纷。细看香案旁边吏，却是茅家大小君。
阴风一夜搅青冥，风定霏霏霰雪零。遥想玉真清境上，白虚光里诵黄庭。
夜深楼上拨书眠，天在栏干四角边。风拂乱云毫发尽，独留璧月向人圆。
天风吹月入栏干，乌鹊无声子夜阑。织女明星来枕上，了知身不在人间。
本是匡山种杏人，出山来事碧虚君。上清欲问因何事，请看先山十丈文。
堂堂先德擅才名，词赋高凌墨客卿。之子妙龄初筮仕，好修文史继家声。
莫笑杭州别驾村，昔曾柱下数承恩。而今虽是江湖吏，犹有当时七字尊。
门掩荒寒僧未归，萧萧庭菊两三枝。行人到此无肠断，问尔黄花知不知。
哀歌巫女隔祠丛，饥鼠相追坏壁中。北客念家浑不睡，荒山一夜雨吹风。
半年淹恤越溪滨，好爱如君只数人。解手莫令书信断，故园桑梓幸相邻。
甍栋相连数亩中，出门遥见大明宫。朝元虽共浮丘伯，煮苕还同桑苎翁。
鸾鹤同为汗漫游，天风吹散下沧洲。金华有路通元气，水绕高寒不断流。
新淬鱼肠玉似泥，将军唾手取河西。偏裨万户封龙额，部曲千金赐褭蹄。
制诏行闻降紫泥，簪花且醉玉东西。羌人谁谓多筹策，止有黔馿技一蹄。
聊移小榻就风廊，卧久衣巾带佛香。白发道人还省否，前年引去病贤良。
瑟瑟风漪心为清，更窥崷崒眼增明。可怜一片江山样，只欠菖蒲十数茎。
满城车马没深泥，院里安闲总不知。儿辈未来钩箔坐，长春花上雨如丝。
醡头春酒响潺潺，垆下黄翁寝正安。梦入平阳旧池馆，隔花螭口吐清寒。
寒食山州百色喧，春风花雨暗川原。因循移病依香火，写得弥陀七万言。
缘尽山城且不归，此生相见了无期。保持异日莲花上，重说如今结社时。
追惟献岁发春间，和我新诗忆故山。今日始知诗是谶，魂兮应已度函关。
风流云散了无余，天禄空存旧直庐。小吏独来开锁钥，案头尘满校残书。
同功一体尽调元，独抱沉疴反故园。壶遂暮年非不遇，人生到此可忘言。
青春芸阁妙文词，进读金华鬓若丝。转守七州多异政，奉常处处有房祠。
月旦尝居第一评，立朝风采照公卿。门生故吏知多少，尽向碑阴刻姓名。
华屋丘山可柰何，百年光景一投梭。故人唯有羊昙在，恸哭西州不忍歌。
礼经三百鬓毛班，追述先儒伯仲间。谁请尚书重给札，尽抄遗稿入名山。
岧峣芸阁上参天，直舍相依欲二年。愿写此情歌挽者，泪沾毫素不成篇。
云台观者候昏明，奎壁躔中失二星。上界真人重离别，阴风一夜搅青冥。
牢落公车待诏时，白头掌故更栖栖。一生勤苦成何事，只得铭旌数尺题。
黄金蔌蔌满垂杨，尚有春寒到画堂。酒力渐销歌扇怯，入帘飞雪带梅香。
俯仰觚棱十载间，扁舟江海得身闲。平生孤负僧床睡，准拟如今处处还。
平原居士今无影，鹦鹉空洲谁举杯。犹有渔阳掺檛鼓，为君醉后作轻雷。
西津江口月初弦，水气昏昏上接天。清渚白沙茫不辨，只应灯火是渔船。
疏帘薄幔对青灯，鸜鹆喧喧自转更。风雨渺漫人卧病，地炉汤鼎更悲鸣。
楚泽吴天去未迟，烦君且傍蒜山飞。白袍居士如相问，为说淄尘欲满衣。
蚤虿蜂虻罪一伦，未如蚊子重堪嗔。万枝黄落风如射，犹自传呼欲噬人。
蒙蒙晚雨暗回塘，远树依微不辨行。人物渐稀疏磬断，绿蒲丛底宿鸳鸯。
七年三过白苹洲，长与诸豪载酒游。旧事欲寻无处问，雨荷风蓼不胜秋。
刀圭云母具晨餐，门对三层步斗坛。夜考鹤经分七九，晓占岁气辨黅丹。
火枣交梨近可餐，不须地肺及天坛。龟藏坎海毛皆绿，凤宿离宫色自丹。
紫府沉沉掩夜关，竹阴清扫月中坛。岁星偷得桃枝碧，董奉栽成李子丹。
囊中玉色已经餐，醉拂丝桐坐杏坛。应笑倦游尘滓客，鬓毛萧瑟事铅丹。
汉武游心缥缈间，文成五利尽登坛。何如屈曲韩夫子，不羡神君白玉丹。
使君本住道家山，时访玄都太古坛。阴惠已能追许令，治功不独过韦丹。
清酒一杯甜似蜜，美人双鬓黑如鸦。莫夸春色欺秋色，未信桃花胜菊花。
蒲萄裀暖蕙薰微，红日窥轩睡觉时。人倦披衣双燕出，青丝披罥木兰枝。
弱云亭午弄春娇，高柳无风妥翠条。懒读夜书搔短发，隔垣时听卖饧箫。
都城春富百花披，长忆人归驻马时。浅色御黄应好在，为谁还发去年枝。
风驱白雨洗园林，蔽地飞花一寸深。狂紫浪红俱已矣，老春虽在亦何心。
颠毛渐脱风情少，匣剑空存侠气销。人远地偏无酒肉，春深花鸟谩相撩。
云惹低空不更飞，班班红叶欲辞枝。秋光未老仍微暖，恰似梅花结子时。
无数青莎绕玉阶，夕阳红浅过墙来。西风莫道无情思，未放芙蓉取次开。
燄发郎君更不归，故亭萧瑟异当时。玉笙金管浑如梦，只有梅花三四枝。
残腊渺茫云外日，新春仿佛梦中来。雪霜便觉都无力，只见桃花次第开。
漫天白雪无端现，佛室夜艾乌更啼。相逢解颐足自慰，勿语俗子念心携。
狂客走影暗悠悠，菡萏吹风五月秋。黄绶不为无气概，苍龙垂尾送行舟。
青笺擘处银钩断，红袂分时五筯悬。云脚渐收风色紧，半规斜日射归船。
日落荒阡白雾深，紫骝嘶顾出疏林。回头已失来时路，杳杳金盘堕翠岑。
武陵渔子入花源，但见秦人不得仙。会有黄鹂鸣翠柳，何妨白眼望青天。
长安仕路与云齐，倦仆羸骖不可跻。但得玄晖曾折简，何须平子更安题。
且折花枝醉复醒，人间时节易峥嵘。屠龙肯自羞无用，画虎从人笑不成。
老仙旧地枕东城，古木参天警昼声。我亦愿为方外友，风流何必并时生。
史君平昔慕玄清，一到祠堂意一新。户外黄冠应指点，公应便是谪仙人。
衣屦萧条气久清，豪家门馆未尝行。朱甍碧瓦何从得，疑有阴兵夜助成。
龙瑞宫中种玉人，诛茅结室傍秋云。自言洞里山川别，此处千分未一分。
东园紫梅初破蕾，北涧渌水方通流。归去一春花月梦，定应多在此中游。
谁刻仙材作钓翁，尺池终日钓微风。令人却忆鸱夷子，散发五湖狂醉中。
春来百物不入眼，唯见此花堪断肠。借问断肠缘底事，罗衣曾似此花香。
夜雾茫茫晓柝悲，玉人挥手断肠时。不须重向灯前泣，百岁终当一别离。
玉人前去却重来，此度分携更不回。肠断龟山离别处，夕阳孤塔自崔嵬。
携杖来追柳外凉，画桥南畔倚胡床。月明船笛参差起，风定池莲自在香。
十里荷花菡萏初，我公所至有西湖。欲将公事湖中了，见说官闲事亦无。
银汉初移漏欲残，步虚人倚玉阑干。仙衣染得天边碧，乞与人间向晓看。
匹马骄嘶石路斜，观音洞口踏烟霞。普陀风景差相似，祇欠潮音小白花。
仙翁看月三百秋，江波日去月不流。肯因炎尘暝空阔，直与江月同清幽。
苍梧云气眉山雨，玉箫三年无今古。九天雨露蛰蛟龙，琅玕长凭清虚府。
忆锁南宫会友文，天梯相摄看云津。白头笑我成今日，青眼逢君尚昔人。
上溯虞姒亦易尔，下者始置周秦间。造端宏大町畦绝，往往世俗遭讥讪。
画出离筵已怆神，那堪真别渭城春。渭城柳色休相恼，西出阳关有故人。
有道难行不如醉，有口难言不如睡。先生醉卧在石间，万古无人知此意。
为爱昌黎湖上句，醉来直上醒心亭。烦酲不待山风解，卧读残碑已自醒。
当年谩作嵩山想，末路难回瘴海身。斜日西风总如昨，风流只欠倚栏人。
巨石何争此结成，老君有像亦难名。以身为患言犹在，漫使当时分重轻。
岩前流水碧潺潺，鹤驭翩翩去复还。堪笑世人求不死，岂知得道有无闲。
阿怜二十颇有余，秀眉丰颊冰琼肤。无端欲作商人妇，更枉方寻海畔夫。
阿梅笄岁得同欢，懊恼情深解梦兰。鶑语轻清花里话，柳条柔嫩掌中看。
玉人风味夙相亲，骨法多奇巫峡神。何幸丹青烦右相，坐令虚室四时春。
白云来去自闲闲，锁勒千山与万山。仙客已归霄汉去，虚堂流水漫潺潺。
步尽千山与万山，白云步处叩禅关。晓猿夜鹤应相笑，笑问劳生几度闲。
驻旌元帅遗风在，击缶高人逸兴酣。水转巴文清溜急，山连蒙岫翠光涵。
妙笔君今第一人，心欺造化夺天真。精明形骨从来一，移入青缣作两身。
乾坤交泰气氤氲，烟雨标名望意云。自是圣时多瑞霭，莫疑蛮徼有妖氛。
南山地久与天长，磐石安基势永昌。亿世皇图齐不拔，万年圣寿等无疆。
赈济饥荒尚未苏，旱蝗何幸我疆无。悲愁远宦天应闵，不复乡村闹鼓桴。
叶剪青油药渥丹，春风随众出栏干。碧桃黄菊凋残后，谁伴长松到岁寒。
洞门深不放春归，客到寻芳莫问时。迟日暖风花草丽，照人红艳一枝枝。
先生平昔命何非，万卷诗书一布衣。回首长安成底事，吴山苍翠几时归。
寒江暮泊小舟轻，白鹭栖烟丛苇鸣。宽望远空浮湛碧，老蟾惊玉弄秋清。
蜿蜿翠麓秋烟涨，滟滟金波夜月澄。樽酒具时随兴遣，景多逢处曲栏凭。
云巢望断望西湖，竹护梅藏隠士居。芬草绿深春盎盎，客来同揽一山孤。
丝丝柳翠连云幕，点点鸥轻漾晚波。时事无心随兴远，日长闲处理衣蓑。
悠悠乱片花空舞，冉冉轻丝晴昼长。楼下怯寒香袖薄，破愁春酌浊醪香。
东溪小步晚烟随，玉点花疏竹外枝。风袭袖香清满径，匆匆好处恨来迟。
青松夹道英州路，终日千岩万壑间。唯是看山心不足，又携兵妓看南山。
骑曲休歌出塞愁，渥洼名马鹔鹴裘。文章不暇三冬足，骨相由来万户侯。
桓桓壮气敌阳秋，冒雪冲风不被裘。天子方修上林苑，戎王莫怕义阳侯。
到后浑如痛定时，不辞追赋道中诗。趁虚籴米非闲事，莫倚文章堪疗饥。
欲语吞声且复休，异乡风物伴牢愁。铅华不为无人识，独自妆成却自羞。
有香无色不因春，端是书生席上珍。同作虀盐赋诗客，定非歌舞赏花人。
根移少日便花开，数子殷勤手自培。更翦素衣成鹤氅，王恭定向雪中来。
玉蘂花开动玉宸，唐昌观里夜逢真。仙人琼卉初无比，直恐芳心却未申。
凤尾成阴蕉叶重，金钿相对菊花繁。莫悲举世无相识，佩蕙纫兰有屈原。
孤洁偏因霜露成，春花无数不知名。秖应新沐弹冠客，要尔相宜一倍清。
日日花前醉赋诗，多情休诵北山移。沾巾不要时人学，独为秋香插一枝。
姑射山前旧约非，秋风满意未成归。仙人一去无留迹，堕珥遗簪作雪飞。
蓝田故有他山错，瑶旆琼旒碧玉干。左紫姚黄满金谷，野人留取伴鸡冠。
群花销尽独芳菲，淡沐轻膏知为谁。寂寞书生久无意，风流别驾合相知。
解鞍休马暂萧然，虽晚犹堪一醉眠。所到园林且为主，若须吾有是何年。
溪小才容舴艋舟，一樽聊复寄春流。纵横不用施篙棹，自在教随水上鸥。
溪头青草弄春柔，一带花开动客愁。贪看波中锦纹石，不知船已过芳洲。
春水微生放鹢初，和风习习日舒舒。洲前且为停轻楫，待摘蒌蒿煮白鱼。
扁舟如箭过前湾，飞鹭多情送我还。张起片帆风正急，回头已失蔡公山。
天生桥畔水交流，夹岸花飞逐客舟。时听山禽歌一曲，何须吹笛舞凉州。
下濑忽惊花满树，踏舟常恐酒杯翻。鼻头只怪香风远，知是行过桃李村。
寒沙如雪水如蓝，歌啸中流响半岩。秖恐骊龙惊睡觉，呼风吹浪溅春衫。
春树连山水浸云，櫂歌初奏浪花分。溪神为我添风色，十里归来日未曛。
淡淡春烟夕照微，渡头已觉行人稀。玉罇未尽宾朋意，两桨何妨待月归。
岸边渐长陶潜菊，渚畔初生柳恽苹。自学操舟狎清泚，从今休笑往来频。
深岩穷谷自涓涓，惭愧诗情却泫然。政使家贫无曲米，犹堪烹作惠山泉。
张侯生意秖如瓶，出入艰难亦自成。却纵鸱夷差独乐，此中何物不堪盛。
溪光涵影碧萧萧，四合深林不见梢。寒暑若言无避处，世间那有况云巢。
雨过松篁多样翠，风回苹藻一般香。玉兰桃李非无意，兴味由来静处长。
菰蒲深处水藏波，邂逅相忘自啸歌。曳组悬龟知底用，水边消得一渔蓑。
酤酒添庖趁晚饥，冷淘堆椀照银丝。羹芹有意无由献，此味君王恐未知。
㶉𫛶鸬鹚乐更真，夷犹溪水碧粼粼。全如傲世佳公子，泛泛波间不可亲。
盘中擘粒试垂纶，与子应非臧丈人。渭水何须笑温水，绝胜憔悴楚江滨。
露下天高秋气清，北书不到雁无情。且将款曲终今夕，遮莫邻鸡下五更。
尊香轻泛数枝菊，岂独春风一一回。自怜寒律穷途客，不恨飘零却恨开。
御史青骢持望重，将军赤兔得勋多。乘黄騕褭今相见，垓下乌骓奈若何。
麦垄漫漫宿藁黄，新苗寸寸未经霜。手中马箠余三尺，想见归时如许长。
为问尊前醉阿谁，韩娥应啭缕金衣。何须料理沙边客，更遣梁尘作雪飞。
卧随编草依龟背，行踏冰泥上马垠。却望高城在天上，故知李郭是仙人。
十札新诗忽见投，笔端高兴不能休。愿将筋力如公比，安得耽书到白头。
苦茗枪旗诚鄙甚，密云龙凤太高生。一瓯为寄忘年友，此味应须识此情。
君家十亩春苍筤，犀株解箨冰玉香。山东麦饭藜羹客，有底诗情合得尝。
已喜仲容连骑去，更思小陆度山来。赋槐白士愁颜甚，唤取溪傍一笑开。
先生卵翼计平生，针芥相睽祸欲成。自是挥斤非妙手，郢人为质却无情。
春深逐客一浮萍，何处淹留白发生。山城过雨百花尽，野渡无人舟自横。
青春白日坐消难，须著人间比梦间。八公山下清淮水，明月何时照我还。
汶阳归客泪沾巾，莫厌伤多酒入唇。暂时相见还相送，水远山长愁杀人。
荒山野水照斜晖，绿浄春深好染衣。请君问取东流水，来岁如今归未归。
寻思百计不如闲，塞马重来事偶然。皇恩若许归田去，头白昏昏只醉眠。
诗成吟咏转凄凉，独宿空帘归梦长。长年事事皆抛尽，惟到尊前是故乡。
曾游淮上爱清流，况子官为郡督邮。可贺吕虔贤太守，佩刀应得不须求。
孟仲争秋毒热新，自今三指算归旬。已判明月隔千里，可对茱萸少一人。
面目已凭诗寄去，笑谈须待自将来。香泉不煮双金榼，候取归人趁菊开。
北堂手种蓝田玉，采𣃁不随姜芋畴。迩来留得花为佩，付与吴侬可疗愁。
藜根矫矫似枯松，扶我蹒跚病力穷。置几赐餐非所重，康宁愿学乐全翁。
银角桃枝空有赋，铁根藜杖可无诗。从今客到迎门待，还我维摩未病时。
老画骎骎不可攀，风流依约片言还。小儿若悟他年事，肯使生心涕泪间。
为觅新篁雪后移，殷勤都莫遣根知。道人要作骑龙杖，与子相从到葛陂。
多情佳客送春来，雉尾猫头次第栽。从此庭前共苍翠，夭桃繁杏不须开。
笔端陶冶不无神，纸面流沙秋后云。点破沙痕便成水，一溪松石浪沄沄。
向来爱鼎已成癖，今日还书真是痴。不分多求董威辇，只应重老李咸熙。
去年当日别东都，鱼鸟犹疑畏简书。诏恩许逐阳和至，只向长沙住岁余。
橹声冲雨似鸣机，终日思归此日归。自为野客寻幽惯，不用登临叹落晖。
闲思往事似前身，羞见黄花无数新。我家孤姪在海浦，遍插茱萸少一人。
暖风吹麝入铅华，不肯随春到谢家。半夜粉寒香泣露，也应和月怨梨花。
范周来谒石存中，未必存中似石崇。可惜南山焦尾虎，低头拜狗作乌龙。
自古轻儒孰若秦，山河社稷付他人。而今重士如周室，忍使书生作夜巡。
明月自当千里共，如何独得占婵娟。只应飞阁侵天半，此外谁能近月边。
龙牙答话只苏𠰷，借问诸方会也无。昨夜虚空开口笑，祝融吞却洞庭湖。
汝到庐山山到汝，更谁别我庐山去。出门问取岭头风，大道腾腾无本据。
头戴乌巾著白襕，山房借汝一年闲。出门为说来时路，家在黄陂翠霭间。
钟阜巍巍插太虚，祠堂高拱此山墟。谁言荒草埋青骨，时有僊风扫旧庐。
绣岭如屏倚梵宫，九龙畴昔隠岩空。湖壖胜概嬉游遍，名宦劳生西复东。
岩下楩楠秋复春，当年觞咏悉名臣。旧游已去成陈迹，佳句还如见古人。
极目江山依夕照，回头城市隔嚣尘。登临未久还西去，堪愧芸夫每问津。
君心恨不走天涯，不比衰翁只恋家。最是横塘黄叶路，今年无伴折梅花。
尝忆他年接绪余，饶三落托我迂疏。谿桥几换风前柳，僧壁今留醉后书。
琵琶起舞换新声，总是关山旧客情。撩乱边愁弹不尽，高高秋月照长城。
瑟瑟方池雾縠纹，麝烟初散墨花春。晴窗昼静桐阴转，笔下云生字入神。
落尽红裳翠的生，甘泉金铸马蹄轻。中心有意君知否，半是湘妃泪点成。
妍暖春风荡物华，初回午梦颇思茶。难寻北苑浮香雪，且就东篱撷嫩芽。
先生拂衣归柴桑，视时富贵犹粃糠。义心耻食易代粟，督邮于我何低昂。
五字高吟酒一瓢，庐山千载想风标。至今门外青青柳，似向东风懒折腰。
雪楼当月动清寒，渭水梁山鸟外看。闻说德宗曾到此，吟诗不敢倚栏干。
拈花微笑虚劳力，立雪齐腰枉用功。争似老卢无用处，却传衣钵振真风。
生铁面皮难凑泊，等闲举步动乾坤。戏拈十智同真话，不负黄龙嫡骨孙。
天不戴兮地不知，谁言南北与东西。身眠大海须弥枕，石笋抽条也大奇。
渡江始至长江县，返照雨余村落明。此地曾经诗客到，九秋风月至今清。
烟笼合处日华明，龙女山横拥郡城。番马远随流水至，边人高入白云耕。
侠少场中酒作雠，不胜杯勺鬓今秋。道言禅语须蔬食，作意丹阳十日留。
逶迤一水出苕丛，碧底无沙冷照容。独倚溪桥看风月，西山紫翠暮千重。
断云一片洞庭帆，玉破鲈鱼金破柑。好作新诗吟景物，垂虹秋色满东南。
满院红芳减复添，清微风细入重帘。秾香不使朝醒快，竟日蛮沉拥绣衫。
客星熠熠滑稽雄，爱著青衫自作穷。泽国三年哭不死，又拖长袖揖王公。
画号为真理或然，悠悠觉梦本同筌。殷勤封向青山去，要识江东李谪仙。
插云台榭压西兴，笑语风生溽暑清。谁为决云开皓月，练翻雪卷看潮生。
京洛风沙千里还，船头出汴翠屏间。莫论衡霍冲星斗，且是东南第一山。
青葱秀野挟银淮，谁把丹楹此地开。我欲临风取清旷，寄声鱼鸟莫相猜。
蒸云大泽鬭蛟龙，五日顽无一点风。十幅快帆飞野水，此生亦是小时通。
高沙风快走苍云，小艇供鲈摘紫莼。野泊终朝爱清景，不辜闲禄太平身。
华胥台上欲临风，万籁无声雾鬰空。南北二龙乘障起，威音烂色正争雄。
得官尘土古扬州，好客常稀俗客稠。掩簿叱胥无慁我，冒风踏雪作清游。
竹西桑柘暮鸦盘，特地霜风满倦颜。不用使君相料理，都缘尘土少青山。
世言米薛或薛米，犹言弟兄与兄弟。四海论年我不卑，品定多应定如是。
唐满书奁晋不收，却缘自不信双眸。发狂为报豢龙子，不怕人称米薛刘。
水月光华动不风，寒增绿柳露滋松。西山夜色无人唤，直透疏帘翠一重。
巨舰横江稳不摇，顺浮溟涨午时潮。江南晴色山无翳，乞与闲人取次描。
天下英才米大郎，朝来跨马入文场。绪余惊世须魁选，归带蟾宫桂子香。
邀宾壮观不辞寒，玉立风神气上干。欲识谢公清兴处，千山万岭雪漫漫。
江上迟留臈破春，好诗时见贾参军。年来鉴远多新句，难附江风与海云。
姑射真人自少群，要亲高节许交君。一台二妙逢清赏，甘逊佳名得致荣。
江头尽醉似泥何，管领仙姿酒蒏多。烟艇两三横岸处，惜花伫立想凌波。
摹画由来妙手知，彩笺落处直疑飞。寸心用尽终何补，赢得霜毫秃后归。
百炼经来老更奇，暗中光价自然飞。锦囊手迹长颜色，曾是君王乞得归。
陶泓毛颖陈玄辈，同日声名四海飞。独有先生索高价，谁人献赋洛阳归。
金井寒生一水池，读书窗纸照萤飞。悲欢穷泰寻常共，掷破还须匣取归。
祥云蔼蔼拥华筵，玉府蓬山见上仙。琼杯潋滟祈眉算，永荐生申寿八千。
高花落落照轩明，沼水涓涓遶砌声。静里闻香醒倦思，雨中无事见闲情。
斑鳞拧鬣玉为肌，梦入松江自可疑。𨁝跳金盘催脍手，西风正是忆鲈时。
虀黄鲤赤太凡生，莼紫枨青道不行。暂喜满盘堆玉臛，误教陈粟傲香粳。
大球三尺美无臕，素业清风合立朝。此别何言赠君子，谠言忠论好裨尧。
泛泛五湖霜气清，漫漫不辨水天形。虽无织女支机石，且对姮娥称客星。
纵横世路久无猜，布劫争先岂系怀。与我一枰撩万绪，操戈信是逐生来。
窃禄江湖事不撄，微祠旧足代深耕。敢为野史摅幽愤，待广由庚颂太平。
水竹风清一梦苏，涛生月破紫瓯须。满堂爱客谈书画，且展宣王扇暍图。
小疾翻令吏日闲，明窗尽展古书看。何须新句能消暑，满腹风云六月寒。
平时语我密须移，我是商丘内不欺。时节因缘翻异论，助他笑我见阿弥。
一株怪石数茎筠，明月清风不系身。石月无痕竹无韵，寓轩消息与君陈。
无涯小智壮营营，昔昔浮生梦数惊。重到白沙登壮观，江湖醉眼暂揩明。
梦寐中间得鹿时，孔轩如在定能知。江山胜处频倾酒，我是当年谢客儿。
尘埃彻脑老侵寻，悮入清流听八音。鱼鸟难驯湖海志，岸沙汀竹忆山林。
竹前竹后太常斋，风度箫韶识舜谐。博士拥书方彻卷，相公上马报当阶。
一园松竹冷阴森，犹得桓公叹可临。却叵刘琨看左传，玉壶徒缺误雄心。
赏心亭上群山雪，三夕丹渊借月华。吟尽江南清绝趣，亟行归觐紫皇家。
昔梦浮生定是非，家山且喜隔年归。扁舟又出栏潮闸，出处初心老更违。
槐前竹后午阴繁，壶岭华胥屡往还。雅兴欲为十客具，人和端使一身闲。
万槊森然老更成，要将余韵鬭僧清。道傍谁识凌云操，只有诗人著眼明。
的的曹溪一点开，从兹馿足踏尘埃。黄龙若不三玄接，争得东林八转来。
淡墨秋林画远天，暮霞还照紫添烟。故人好在重携手，不到平山漫五年。
穰侯去国缓驱车，蔡泽还来取范睢。恶客只应真可厌，怪他汉相馆邱虚。
目穷淮海两如银，万道虹光育蚌珍。天上若无修月户，桂枝撑损向西轮。
七年乌帽抗黄尘，昼锦归来世又新。若过武夷山下看，人间不太敝精神。
白头何慕久京华，静洗黄尘眼界花。万宝精神在风月，好诗追取不须赊。
三枝朱草出金沙，来自天支节相家。当日蒙恩预名表，愧无五色笔头花。
一生吏案发人狂，重入承明马齿长。书画不贤仓庾氏，便于赁舍植秋芳。
下舆照涧数星星，一世还如隔世经。不见山东李十二，青山山色只青青。
龟峰高耸接云楼，撞月钟声吼铁牛。一百八声俱听彻，夜行犹自不知休。
塔边云影任高低，闲逐清风自在飞。四海望遥人久渴，不成霖雨又空归。
西山月落楚天低，不放红尘点翠微。鹤唳一声松露滴，水晶寒湿道人衣。
铁笛谁吹一曲哀，清风约我上层台。悠扬正到堪听处，怕惹闲愁却下来。
山径重重锁绿苔，松花曾见几番开。群仙费尽招呼力，那得休官一个来。
风轻云淡午天春，花外游人载酒樽。不是山屏遮隔断，牧童错指是孤村。
半山亭下老苔钱，凿破玻瓈引碧泉。一片玉蟾留不住，夜深飞入镜中天。
自是韶光不耐秋，水光山色一时休。细将瓦砾分明看，片片飞来落叶愁。
怪石累累玉作堆，登临晚景更徘徊。夕阳无限堪停好，莫到奇山空自回。
吴王故苑古长洲，潮汐池边一伫留。秀蕙芳兰无处所，荒莞丛苇满清流。
山翁茗艼葛彊随，庭下青春鸾雀飞。幕府惯为方外客，风前嬾易道家衣。
快霁一天清洲气，健帆千里碧榆风。满船书画同明月，十日随风窈窕中。
千峰突兀插空立，万木萧疏拥涧阴。日暮草堂犹未掩，从知尘土远山林。
肉眼通神四十年，侯门拖袖气如烟。符离经过无行李，西入皇都索相钱。
二林消息已千年，戏向池中种白莲。昨夜秋香逐霜雪，又看莲子藕如船。
旧多社客谈因果，新向禅林问祖风。归去万缘无不了，这回洗钵听斋钟。
一幅轻绡三尺阔，百岁丹青半鹿脱。谁将光景写吴绫，神采森然动毫末。
一幅昏昏半已空，何人重出自为工。从兹万偈并千颂，扰乱春风卒未穷。
翰墨风流冠古今，鹅池谁不赏山阴。此书虽向昭陵朽，刻石犹能易黄金。
中间有一萧闲伯，学道登仙初应格。朝元明日拜五光，玉皇应怪须眉白。
临邛石上老龙孙，雪抱霜封有旧痕。耸削已知非俗物，更堪来自草玄门。
邂逅相逢又别离，骤承佳贶意何其。应怜越绝闲云客，酷似临邛瘦竹枝。
两山分处水横流，渡水登山趣更幽。却忆当年谢康乐，等闲羁束为封侯。
沙头两两飞归雁，水面茸茸长绿蒲。知是人间好时节，不妨河上弄泥涂。
来时梅萼粘残雪，归日桃花簇绛罗。农事不妨河事了，齐声连路踏春歌。
秋风昨夜落前林，放出千岩秀色深。欲结草庐归未得，倚栏空负季鹰心。
西汉风流古到今，油油巵酒待青襟。后堂不许闻歌舞，始觉先生见与深。
岭路林梢一线通，肩舆直上破林风。眼前遥见东山树，却顾青衫愧谢公。
四海田庐自有余，置锥无地欲尤谁。鹪鹩莫厌一枝少，更有寄巢无一枝。
江北江南未定时，襟喉此地系安危。颓营故垒皆芜没，日落寒生枫树枝。
末俗颓风正可悲，当时强项是男儿。君王不似南阳日，此事宁教女子知。
黄屋何曾驻未央，十年关外蹀寒霜。灵祠今日秋江上，门鏁丹枫似楚王。
人道自有上天梯，尘暗灵襟路却迷。不见吹笙王子晋，独乘玄鹤碧嵩西。
金丝未徧千门柳，玉叶才分五岭梅。青帝似怜芳信少，更教春日六花开。
斜入芳筵沾彩胜，密铺幽径点兰芽。谢娘子细临看取，不是杨花是雪花。
缁服薰修九十春，法筵长为指通津。经窗未冷铜炉火，已作他方应化身。
重云三日锁前山，麦陇泥涂尚未干。行路春光已𢬵弃，任从风雨作轻寒。
无计可能留永日，有情何用惜芳春。明年还似今年好，𢬵作花前把酒人。
柳暗晓鶑鸣树底，帘垂午燕簇楼头。东君暂去无多日，且放残红逐水流。
一揖天官籍姓名，半年归计杳难成。夜来梦觉篷窗冷，枕底惊闻汴水声。
渌波漾漾日西来，波上鲂鱼拨剌回。乔木两隄连翠幄，春深谁复翦条枚。
千岩秀处是家山，东望重江未可还。今日马头逢翠阜，且垂鞭袖一开颜。
鸣玉琅琅振小舟，银钩婉婉照清流。如何汉殿凌云笔，肯赋寒山水石幽。
寂寥不见李膺舟，时倚西风叹逝流。小吏忽来传秀句，春容顿觉满山幽。
一来海角舣扁舟，两见天南大火流。钟鼓不闻昏自晓，柴荆常闭冷还幽。
怀才自是济川舟，术业曾非西北流。禁掖言归应不晚，海山未去且寻幽。
曾乘碧海驭风舟，几挹苍崖喷雪流。想得更当和鼎重，也应须记赏心幽。
尘机不动有余清，逸静孤飞在杳冥。想得马头无限思，碧云随处见瑶屏。
人间离别最堪怜，天上嫦娥恐亦然。昨夜广寒分破镜，半奁飞上九重天。
望外江山千万重，北山秀气冠江东。可怜秋月澄明夜，怨鹤长悲蕙帐空。
栽松累石状孱颜，万仞形容数尺间。会得秋毫非至细，可能留意羡他山。
升时冉冉落如飞，乌兔由来不自持。莫作人间天上语，有中都是一成亏。
玉津槐柳绿成阴，归路春光步步深。名宦未多年不少，到家聊缓北堂心。
风前双鹤舞金衣，来送新诗过竹扉。逸响琤𪻐鸣玉脆，雕章飘绝朵云飞。
冥冥心地外参寥，淅淅松梢挂饮瓢。挥麈纵衡忘孔墨，寄声邂逅得刘萧。
清世儒冠不贱贫，一竿谁复钓溪滨。看君双鬓春条绿，策足应须据要津。
不言藻绘文章恶，也识膏粱气味珍。春夏已休秋欲晚，明眸开口羡他人。
自是不耕仍不种，年来何处觅仓箱。秋冬莫遣还虚过，图取前春有稻粱。
秀色丰融凝晓露，新声𪾢睆弄东风。芳条已密无寻处，粉堞虽低径不通。
鶑老阴浓昼景迟，园林又是过芳时。香顋粉蕊年年好，只羡游蜂野蝶知。
兰膏不御鬓云垂，紫玉拈来懒自吹。西望阳关何处是，寂寥空度杏花时。
蓬鬓荆钗畎垅头，玉颜鸡狗分同游。眼前不见昭阳殿，谁复将心望冕旒。
芳年未识五云车，皓腕空留绛缕纱。燕子将雏鶑语老，东风又是落宫花。
馺遝鸣驺里巷喧，殷勤来觅孝廉船。千年亲见风流事，不是空闻旧史传。
亲屈朱轓接晤言，不惭长吉赋华轩。羽毛果是冲天物，愿借扶摇上九门。
一叶扁舟激浪花，当时儿女亦惊嗟。归来苦竹城池就，始觉忘家是保家。
英雄颠沛亦风流，长啸寒生画角愁。今日江城朝暮引，空教鸥鹭起沙头。
窗前落尽梧桐叶，床下新闻蟋蟀声。瘦骨不禁秋气重，夜深虚幌梦魂清。
惜别欣逢一纪余，世途惟我最差池。当时侠少无年少，今日青丝有白丝。
昔年同看杏园春，十载徒劳走路尘。试问风前拢板女，何如月下倚楼人。
榆叶晚风愁去日，桃花春水喜归时。双凫犹在隋堤柳，准拟同看两岸丝。
一抹青山倚碧虚，遥知山下是仙居。东风桃叶堪乘兴，不畏长江畏简书。
双凫归去玉京游，尘满东风暗驿楼。唯有汝坟东逝水，春来依旧绿波流。
分苗刈麦满平田，缫茧声争涧水喧。我亦方怀三釜乐，暂逃尘鞅过郊原。
晓来骑马出郊原，却忆年时此按田。流景已过三十里，如何容易又经年。
懒将心绪逐波流，欹枕蓬窗万虑休。贪逐化人游帝阙，不知梅福过扁舟。
黄金七叶向晨敷，人道曾标瑞应图。我已无心邀世福，不须三秀巧相谀。
品汇皆从化育成，无根神草为谁生。吾皇茂德参天地，好向甘泉植九重。
芝英服食寿能千，蕊笈仙经每细看。久视长生吾不羡，任同凡草一时干。
壮年已熟洛阳名，今日亲来桥上行。叠石根盘连厚地，凌云气势压沧瀛。
我为人役走尘寰，僧老空门不出关。身世也知皆梦幻，到头忙者不如闲。
三时五度到西禅，春雪秋风暑湿天。试问经窗长宴坐，何如尘路走终年。
陶令当年亦萧索，犹来篱下醉流霞。闲门今日无人到，頼得寒丛未有花。
龙骨穿云水上天，熊蟠抉地土成川。朝来泥淖漫胡处，日落星河已湛然。
铁限僧坊迹未移，千通真草了无遗。兰亭墨迹何由见，祇说萧郎奉使时。
秦人两世尽东游，辇路曾临到上头。睫在眼前终不见，不知登望竟何求。
碧山重叠水溶溶，南北朝来旦暮风。岩壑会稽真胜绝，樵苏犹是汉三公。
兵家制胜旧多门，赠答雍容亦解纷。缓报一双文锦鲤，坐归十万水犀军。
千尺相高卓翠珉，雨余云外露璘珣。鼎湖龙去苍髯断，三载丛花不记春。
春草茸茸涧水清，路人犹记昔时名。金羁纵后双蹄逸，想见风前蹀躞声。
山列翠屏围碧落，水流鸣管绕平田。郗家池馆萝芜后，金谷形容自渺然。
竹箭黄芽欲老时，杏梁日煖燕初归。他林未耸千竿翠，此地先抽一握肥。
溪上还珠太守家，小桥斜跨碧流沙。清风不共门墙改，长与寒泉起浪花。
鸣玉锵金汉上公，当年荣与旧君同。故山庙食千秋后，来往犹乘旦暮风。
闻说风流谢客儿，鸰原相应日鸣飞。仙翁遗迹云深处，携手行吟送落晖。
万壑千岩秀气钟，鸣琴潄玉晓玲珑。瑞云重叠中书馆，花浪腾棱相国风。
溪上清泉玉色寒，临泉蹋尽石苔斑。为怜北阙乘轩客，白首高情在旧山。
水风不动清光合，十里浑无一点瑕。野客若寻湖上事，不须临水问荷花。
邻里相欢起美谈，通衢高柳碧𩭹𩭹。至今风俗称虞芮，目击岐周始自惭。
盐梅器业尚风尘，书剑曾游寂寞滨。秀句玲珑满天下，应搜佳丽入机神。
嵩高秀入洛川清，鹤去云归冷玉笙。霜白金庭今夜月，流风依约有遗声。
嘉树风生玉宇香，鶑飞燕舞弄春阳。归来井邑皆如旧，始觉仙家日月长。
春日云崖晴杳杳，东风山溜晓泠泠。烟霞密迩神仙府，草木微滋亦有灵。
月华雪彩照长川，一叶扁舟破紫烟。十二瑶台登赏夜，清光长似昔时天。
墨妙风流亘古今，等闲陈迹冠山阴。耳闻贞观求真迹，眼见天章照茂林。
问宿花村喜可余，已拚花下倩人扶。牧童不见枝头杏，空指青帘问有无。
夜宿花村不见花，数间茅屋瞰溪沙。山翁不是通名姓，几认河阳令尹家。
当年玉蕊冠京华，不独人间压万花。曾使瑶池冰雪手，亲来折向玉峰夸。
篮舆薄暮息烟村，回望葱葱认九门。自喜青楼无别恨，不妨孤馆欲黄昏。
约束详明曲有伦，不防农事尚占春。解教乌合三千众，来往兴居似一人。
仙客乘槎学钓翁，劈波时跃锦鳞红。浮槎不到寒江上，松叶泠然自好风。
外塞胡儿里党臣，勾连数众赴京城。团团阔阔孤平寨，不识皇家王气星。
飞蛾视火残生灭，燕逐群鹰命不存。从今一扫胡兵尽，万年不敢正南行。
太一峰前是我家，满床书籍旧生涯。春城恋酒不归去，老却碧桃无限花。
黄鹤楼边横笛吹，石亭窗上更题诗。世人不识还归去，江水云山空渺弥。
小雨初回作暮寒，断崖壁立夕阳间。一襟清兴无人语，旋拂禅床卧看山。
蔽日芳林迷去路，被蹊落叶误行踪。转岩却见层峦出，知是仙山第几重。
西风壁立苍崖瘦，一水湍流怒浪翻。云外不须求紫府，祇应此景是桃源。
渐侵晚景尤便静，不出忙中岂爱闲。休问骅骝与蛙黾，会须投绂老青山。
万点梢头烂晓霞，谩随闲世鬭春华。孤根自是生穷僻，未必轻输别圃花。
蔽空秾绿门前路，匝地疏苗户外村。暂宿云房叩虚寂，红尘意味不堪论。
李氏当年著佛书，此邦犹记旧居庐。因公寻访松生语，不识何人为守株。
凿田喜得傍湖堤，湖水春来好灌畦。躬稼自甘名姓没，不妨寂寞老岩栖。
一上云山思便幽，长松怪石坐淹留。乘风直造神仙窟，零落烟霞满杖头。
浄瓶犹贮近颁冰，拄杖还扶旧醉藤。遮莫簪花倩天女，未妨燕坐折谈僧。
由来世谛即菩提，吾道元东祖自西。恰似苍圆好头相，可容破裂作阿梨。
恳乞鱼书得梓潼，曾司紫诰駮斜封。江山似解邀康乐，傅瑞时来访彦龙。
纷纷尘事日婴怀，一见南山眼暂开。好是晚云收拾尽，半天苍翠望中来。
离别家乡岁月多，归来人事半消磨。惟有门前鉴湖水，春风不减旧时波。
少小离家老大回，乡音难改鬓毛衰。儿童相见不相识，借问客从何处来。
戴花三朵镇长春，谁识玄中不二门。醉里自传神似活，终当不老看乾坤。
青蛇引路破樵径，二虎驮经莫厌频。周汉魏时于此住，年过八百又重新。
般舟古殿最先风，运载含灵不可穷。生死海中波浪险，莫教沉溺失前功。
我佛慈悲铁作衣，谁知方便示禅机。昔年庾岭家风在，直到如今识者稀。
万象森罗古此峰，传来几世朗公容。知音会遇无先后，今日依前旧日踪。
凿开灵岩玲珑晓，一窍圆光似月明。照古照今传万代，不知谁向此安名。
四顾林峦似列屏，一源流水响泠泠。游人到此忘归去，名称虚堂绝景亭。
甘露香泉竟日流，有时天旱四方求。随缘赴感无偏党，古往今来不记秋。
团团特石凿灵龟，口内喷流世莫疑。造化始知心所有，几人到此乱针锥。
历历金镮振一声，滔滔千古迸流清。香厨日用无穷竭，饮者甘和悦众情。
云鹤双飞去几年，遗踪依旧涌灵泉。澄澄皎洁无增减，石铫煎茶味更全。
鸡鸣欲晓惊行路，回首思量却再来。两两三三皆省觉，一人独上妙高台。
万丈岩前作证明，十方檀信等空平。一针一草无遗漏，百劫千生果自成。
寒儒登第十三年，冲替归来卖尽田。除却职田清俸外，不知何处遇神仙。
格是而今老有余，行行真欠瘦筇扶。不将心絮随风起，一恁闲花有似无。
路入前村认杏花，门前水积半溪沙。风流仿佛朱陈俗，白酒黄鸡姓两家。
云藏钟鼓雾埋林，龙护山花雀散金。知道有人桥外住，青崖遮断不教寻。
苍崖清涧竹婵娟，紫阁丹楼磴道连。我是梦中曾到此，故将香火记他年。
羽驾归来洞已扃，洞门深锁读残经。琼台一觉仙都梦，不觉松根长茯苓。
东临沧海宴群仙，误入桃源小洞天。一局残棋销几刻，老龙鳞甲已苍然。
半山松柏散天声，芝盖当年憩赤城。我是上皇芸阁吏，玉京应有旧题名。
九峰回合抱琼田，石蘂云英潄瀑泉。闻说丹成从此路，玉虹芝驾上青天。
紫府金庭太帝宫，露坛苍桧响天风。上清神虎何年见，云锦空传两玉童。
子晋鸾飞侍帝班，吹台今在碧云闲。高秋白月霜风夜，时有笙箫赴洛还。
荣辱从来总不知，几间茅屋对渔矶。江鸥散处夜无伴，荷叶老时秋有衣。
曾被秦人笑沐猴，锦衣东去更何求。可怜瞭瞭重瞳子，不见山河绕雍州。
千古兴亡莫浪愁，汉家功业亦荒丘。空余原上虞姬草，舞尽春风未肯休。
薄落山前菊未开，鬰孤水畔独登台。明朝匹马冲霜去，直到鸣沙北始回。
柔桑叶菀暗东冈，山下乱石如群羊。旧沙渐高行路断，马蹄踏散飞星光。
缲丝宛转听车声，车声忽断心暗惊。旧机虚张未满幅，新丝更短织不成。
东来健儿身手长，不随伍籍习弓鎗。何须官廪请租税，白昼衣食出道傍。
短衫窄袖上马轻，空手常喜烟尘行。论功何须问弓剑，自有主将知姓名。
牛车欲住更催行，官要刻日到新城。军有严期各努力，秋田无种何须耕。
蕃兵入市争卖田，汉人要田蕃无钱。有田卖尽走蕃去，却引生羌来寇边。
白羌纷纷急攻城，羌酋却走杀汉民。汉民当前死不惜，瓯脱更有杀来人。
陇山连峰入无际，天画封疆限华裔。如何谽谺忽中裂，西通风来动边气。
鸣凤山西五里坂，未渡汧河山渐浅。东来行人渐长叹，已觉秦川不在眼。
垂白东西几田父，林间偶坐忘巾履。共说干糇付远人，六月长丁犹筑戍。
井邑依然旧物华，行穿溪树踏溪沙。路傍故老遥惊认，十七年前县令家。
脱身西去度函关，踏雪重过阿对泉。又作莲花峰上客，祥飚高御紫虚天。
惊尘拂面三千里，走马东西不识春。忽见长堤新柳色，一时聊慰倦行人。
银河一道下天来，苍壁冲云万仞开。白浪驾风千石转，四时不断响惊雷。
杲日珠光照旧都，试从鸡足蹑莲趺。横身何用论明暗，果是能挥宝剑无。
偶到丛林访可休，南山依旧满晴楼。垂钩漫有深潭兴，徧满乾坤是即收。
山腰绿映女郎祠，祠下泉通竹下池。时有游鯈自来去，祗应曾见理钩丝。
奋身孤旅相秦王，欲去忧谗论乐羊。不有私金助公赏，可能明日拔宜阳。
邹人羞比管夷吾，可复中原尽羯胡。郊垒连云困衣食，纵高练布得充无。
百战皆收第一功，几回旁叹泣良弓。白头始识人间事，归向东州问盖公。
少李轻兵去不回，荆人胜气鼓如雷。将军料敌元非怯，能使君王促驾来。
不将得失供谈笑，此语宜为盛德人。千里同风皆默契，褚裒故识坐中身。
接舆歌凤溺沮耕，独往何堪与世亲。投绂归来眠北牖，高风自是葛天民。
狂风摆撼未肯休，直须枯枿生新柔。老松倚云不关意，开落曾阅几春秋。
高秋夜气声惊竹，寒月徘徊影趁人。此境静观如啖蔗，后来细嚼味尤真。
春风吹园杂花开，渐老逢春能几回。不嫌野外无供给，一杯一杯复一杯。
两人对酌山花开，青天露坐始此回。嗟我与君皆老矣，且尽尊前有限杯。
昼公昔在云门寺，曾笑陈丘久不归。草坐麻衣今不见，独来林下钓寒矶。
高枝疏淡小花头，开向残春破客愁。点墨空山慰寒晚，却如何逊在扬州。
王家梅树春常早，露坐曾侵月影来。闻道去年还得意，新花还似旧时开。
浅蘂凡葩不自持，纷纷竞鬭早春时。高情独负无人识，落尽群花晚始知。
百叶仙桃倚故台，刘郎去后几时栽。红尘拂面人来看，只有灵云放眼开。
花发双林七宝台，出门是草不须栽。东风一夜都收去，为问仙桃甚处开。
云里霓裳闲俨雅，霜前黄鹄独轩昂。不从春意装褫巧，却被秋风漏泄香。
开落纷纷不自知，春秋莫较后先期。清霜满地凋零急，正是黄花得意时。
道人曾去礼清凉，幻出台山翠壁光。闻说幻师能幻幻，烟云草树摄他方。
游戏仙人出道场，宝山珠树发神光。坐间举手分天界，移入毗耶一室方。
深蒨云岚远意苍，宝伽犹带海波光。须知应感神通力，举步相随徧十方。
龙种天驹产渥洼，五云毛色散成花。瑶池一去无消息，只许丹青纸上夸。
谢公高志渺浮云，对弈从容静世纷。坐客偶然谈小草，无言徒媿郝参军。
东西飘忽本无心，留碍危簷便不禁。向晚前山风力薄，等闲相引作轻阴。
白云曾与闲人约，为怪贪忙久不来。飞过孤亭访消息，也还遮莫未能回。
百尺高竿巧捷身，竿头立定鬭尖新。更呈失脚翻身样，平地旁观亦损神。
雀声啧啧燕飞飞，在得残红一两枝。睡思乍来还乍去，日长披卷下帘时。
天气清和树荫浓，冥蒙薄雨湿帘栊。蔫红半落生香在，向晚玫瑰架上风。
袭人风露觉秋初，临水高楼更雨余。天幕鲜明河影淡，行云流月两徐徐。
安能屈指计封侯，西日东风见白头。信是色身非我有，若论身外更悠悠。
心火成灰不复然，故园笑别十三年。晚凉退食无余事，坐与儿曹挽纸鸢。
津头微迳望城斜，水落孤村格嫩沙。黄草庵中疏雨湿，白头翁妪坐看瓜。
鼓声迎客醉还家，社树团栾日影斜。共喜今年春赛好，缠头红有象生花。
野蔓牵花过短墙，麦秋时节并蚕忙。迎门老父延行客，井汲清甘树荫凉。
鸡声犬吠远相望，社酒登槽唤客尝。晓日晴明陂更阔，风吹荞麦蜜花香。
晚雪漫漫没兔罝，满杯豆粥饷邻家。夜长少妇无舂织，一点青灯伴缉麻。
烛冷尘消过上元，晴明风日柳初繁。偷闲偶到西城陌，喜见青山似故园。
柳条破眼已堪攀，鹭下城隅水一湾。后日重来寒食近，杏花林外见青山。
向午孤烟起客樯，一陂春水两鸳鸯。渔童解唱沧浪曲，应笑尘埃马上郎。
短短宫墙见杏花，霏霏晚雨湿啼鸦。欲将今夜思归梦，凭仗春风吹到家。
苍面黄须过壮时，欲投闲去两难期。人生自是无根物，南北东西任所之。
西望丛台百尺间，车轮无角不知还。大夫庭下长无讼，谁伴青堂整日闲。
簷雨溅溅滴砌沙，绿丛深处一榴花。小窗隠几俄成梦，堪笑无功饭后茶。
平沙四绕护城堤，小雨经旬不作泥。似与幽人慰牢落，一双黄鸟隔墙啼。
滞水生苔没马蹄，涨沙隠约见金隄。禹功寖久人无继，未信东流不复西。
黄流漫涣浸城根，烟火依微日欲昏。禾黍不登非政罪，居人犹得饱鱼飧。
带沙畎亩几经淤，半死黄桑绕故墟。未必邻封政如虎，自甘十室九为鱼。
莫问居人溺与逃，破篱敧屋宿渔舠。中庭老树秋风后，鹳鹤将雏夺鹊巢。
别酒厌厌一据鞍，远林微迳雪迷漫。伤心不似来时路，柳摆东风絮作团。
壁缸向灭砚生澌，仰屋重哦旧卷诗。悬想北园闲散伴，青钱堆坐赌宫棋。
伏枥驽骀伏枕人，不应俱是厌京尘。东城自有乘肥客，白苎新裁探候春。
彩𬟽桥西七日留，几回回首凤皇楼。如何一叶扁舟里，载得离人万斛愁。
后日符离复舍舟，马蹄尘土入徐州。祇应明月曾相识，伴我时登燕子楼。
征衫初解就僧床，惠我翛然一枕凉。赤日黄尘畏途里，此君风味可能忘。
方过清明雨后天，回塘照影弄跹跹。深情拟属风光主，爱惜长条待少年。
杨柳东风尽日吹，柔条应自不禁持。都门三月伤心地，强半青青赠别离。
归路尘埃嬾著鞭，北窗仰枕碧云天。柴桑此兴无人学，负尔清风七百年。
忍穿布袜与青鞋，困走京尘十二街。拟仗飞云寄招隠，东风吹送落君怀。
顿辔挥毫墨尚新，碧纱从此碧生尘。可怜庭下长杨树，犹有清阴待路人。
昨夜新霜满菊丛，起来何面对西风。白衣送酒无消息，頼有西邻张长公。
浪竹低枝扫隙尘，到帘清月欲留人。西家一斛黄华酒，沈醉吴音贺季真。
处处春林有鸟啼，恨无芳酒一樽携。何缘复得彭城梦，日日东风送我西。
正西千里是青门，桥下春流带雨浑。想见旧游芳草合，有谁楼上与销魂。
几对春风把酒杯，小舟临发更徘徊。四明狂客重来日，庭下榴花开未开。
闲坊税屋远人群，晨鹊昏鸦亦厌闻。无奈春风作多事，满庭花絮正纷纷。
扰扰奔蹄与疾轮，九街寻胜作狂人。东风漫送朝来雨，可奈长安自古尘。
丽景门头初月明，清川灯火两桥横。一舟若许东南去，何啻西风羽翼生。
百根高树挂凌霄，𫛸鴂飞来深处巢。心喜它年有归著，白衣居士此诛茅。
丙寅元祐初年冬，贺老困寓京尘中。无心炙手权门热，曝背晴阳坐屋东。
隋渠经雪已流冰，乘兴东游恐未能。试问何人知夜永，一樽相伴小窗灯。
强半春风掩户庭，出门唯见麦青青。从来赤白歌桃李，曾与何人伴醉酲。
香风细细出重墙，不见繁枝已断肠。知有何人卷帘箔，卧看零落满斜阳。
入帘轻絮故依人，梦后题诗欲判春。纵使相思解销骨，此情终未作黄尘。
怒风狂雨信悠悠，收拾春华不少留。祗有柳绵吹未尽，墙阴落泊伴人愁。
三年不见鼎湖龙，弓剑尘埃玉座空。白发孤臣心断绝，满山明月柏城风。
怪槐风动绿鬅鬙，廊外时闻演梵僧。怊怅无人共樽酒，可怜明月最高层。
湖外西风吹雨丝，半随杨柳拂涟漪。女郎偷折藕花去，沙上鸳鸯睡不知。
石楠花落小池清，独下平桥弄扇行。蔽日绿阴无觅处，不如归去两三声。
浮生欲寄酒杯间，马上谁容一日闲。不是登高粗能赋，老夫真负尔江山。
岁计江边二顷田，不能多应世间缘。闭门密竹荒松里，杯粥炉香六十年。
壮图忽忽负当年，回羡农儿过我贤。水落陂塘秋日薄，仰眠牛背看青天。
小孤山下晚波恬，妥堕青鬟玉镜奁。借与彭郎作眉样，西南初月正尖纤。
曾无沃若饱吴蚕，腹蠹聊供啄木馋。底事殷勤喭元绪，不应有意附炎炎。
黄芦洲渚赤枫林，林外残阳叠嶂深。记得广陵城里市，董源横障卖千金。
雀罗门巷不容车，杖屦相过一试茶。后日相思会乘兴，五云溪上是侬家。
诗岂穷人穷者工，斯言闻诸六一翁。端慙少作老更拙，不废汝诗吾固穷。
西来投策倦跻攀，晚叶寒华一迳间。尽日闲云不留雨，斜阳还照隔江山。
楚郊十月尚闻蝉，傍道黄华亦可怜。特上西山最高处，长安应在夕阳边。
萧萧黄叶下清沟，白鸟飞来故少留。今夜行人短亭宿，小窗风雨梦渔舟。
淡游已恨失芝公，陈躅空留梦境中。欲问孤云何处去，庭前双树自西风。
捷也当年避畏途，寄身一叶泛隋渠。定须慙愧操舟子，千里风波汝渡吾。
夜雨萧萧彻晓闻，不应为我扫尘纷。弄鞭十里西郊道，但见青山纳白云。
晓渡南冈五里松，精庐未见已闻钟。门前拂地垂杨柳，扫浄秋来过马踪。
僧合窗扉学画船，青荧灯火对床眠。北风带雪披簷竹，浑似潇湘夜泊天。
刻雪裁冰物外人，强随肥马走京尘。未应无地栽桃李，江北江南一样春。
破冰泉脉漱篱根，坏衲遥疑挂树猿。蜡屐旧痕寻不见，东风先为我开门。
丞相园林半手栽，清樽曾为几人开。荒榛野蔓换桃李，慙愧春风如故来。
彩虹桥下水关东，接畛园林狭迳通。繁杏半开随半落，短墙无计碍春风。
春风漠漠老江蓠，行矣骚人好自持。半百幻身如且健，石头城下两茅茨。
陈颠俞散旧朋游，樽酒相逢定少留。衰病故情犹有在，春风一夜梦扬州。
东风南浦雨潇潇，欲去行人不自聊。谁道垂杨攀折苦，过春犹有最长条。
黄蝶寻花日百回，荒庭多雨漫莓苔。老狂能似徽之辈，借宅犹应乞竹栽。
十亩荒池涨绿萍，南风不见芰荷生。隔窗頼有芭蕉叶，未负潇湘夜雨声。
三处分携跨两年，浮云生计本悠然。江山胜地端相待，大有东南未尽缘。
银钩入木揜钟王，拂眼清风识楚狂。淮海京尘两流落，与君大是觉身妨。
国门欲去尚迟迟，况复凄风落照时。犹有京尘坌舟尾，恼人无几庾元规。
翰客文房万卷余，诜诜翻是蠹书鱼。载薰载曝徒为尔，秦筑长城错备胡。
分张天下付群雄，回首咸阳卷地空。六国三秦随扰攘，锦衣何暇到江东。
楚都陈迹久灰埃，一曲虞兮尚寄哀。不作偷生渡江计，可须千里更西来。
三户睢盱竟破秦，君王武略世称神。途穷一夜无遗恨，挈首殷勤予故人。
吴门客鬓再经秋，城郭篮舁久倦游。平静松江三万顷，不应无处著渔舟。
眼里铅华今日见，胸中冰炭几时除。欲知老子消怀处，静夜青灯一卷书。
求田问舍向吴津，欲著衰残老病身。未拜君恩赐剡曲，归来且醉鉴湖春。
古寺相留跨两年，穷通出处固天然。短檠灯火掩书卷，屡听芭蕉夜雨眠。
秋风忽起家山意，流落天涯叹憔悴。古寺不挂寰瀛图，终南山翁何处至。
一种梅生禅老家，屋簷古干恣敧斜。诗人莫讶深红色，可胜寻常桃杏花。
秋色朝来已十分，远山清瘦露云根。芙蕖昨夜惊风雨，叶叶流香有泪痕。
九客相逢思楚狂，停歌罢铗缓行觞。座中那更添严令，分韵吟诗招阿章。
余不亭下檥归舟，访古怀贤百刻留。办得千金脱元绪，此心端不为封侯。
亭际高枞满百围，不无山鬼此焉依。咿呦为话当年事，曾见将军佩印归。
清监风流贺季真，先生端是昔人身。如何未老催归去，要卧烟霞两郡春。
仙人驾鹤上三清，坛石空留万古名。昨夜碧天星斗烂，不闻朝礼步虚声。
沉沉古洞锁云寒，中有龙依积水蟠。若为苍生作霖雨，九天飞去不为难。
一脉灵源来已长，色浓如醴味甘香。石龙洞处无尘染，留与仙家作玉浆。
仙留白石显灵踪，化出水精云洞中。一片寒冰清可琢，方员成器任良工。
生来双笋几经春，直上云霄无藓痕。若使坚刚解成竹，人应唤作两龙孙。
蓬壶何幸又重来，湛露浓恩宴喜开。延福宫中听度曲，仙桃花下许传杯。
文杏夭桃次第开，宣游叨豫赏花来。饮归帝所层城暮，恍若钧天一梦回。
阆山萦绕锁春风，竹密花深隠映中。行到夹城催锡宴，秾华西畔看繁红。
禁籞秋光睹物华，飘然清思浩无涯。沙边桥下浅深水，岸侧竹间红白花。
万国恩波浸太平，清风和气入欢声。一诗荣遇真千载，共庆壬辰值此生。
黄英紫蕊映雕觞，拂拂风生酒面光。佳节难逢恩更厚，坐令秋律变春阳。
千里寒沙遗白骨，一番新鬼哭黄云。偷生同恶终相蔽，安得忠诚达圣君。
木叶萧萧江水清，幅巾藜杖绕山行。忽然行到山深处，听得鸣弦一两声。
独倚危阑泪满襟，小园春色嬾追寻。深恩纵似丁香结，难展芭蕉一寸心。
千株相对复相重，袅娜繁枝夹路红。疑是当时锦步障，至是留得罩春风。
废宇颓垣不复新，朝元辇道尽荆榛。惟余一派温汤水，长与行人洗路尘。
汉庭用少公何在，不使群飞接羽翰。今代贵人须白发，挂冠高处未宜弹。
秋来为客意何如，千里山河信不疏。昔日老人今则少，不妨红叶闭门书。
津津爽气贯眉目，十五男儿万里身。笔下倒倾三峡水，胸中别作一家春。
黄尘投老得何郎，准拟明年共我长。熏沐不为杯酒污，飞扬未许老夫量。
暗中摸索不难知，眼里轮囷却见稀。行地径须先八骏，刺天终不羡群飞。
太阿无前锋不缺，铅刀不堪供一切。至柔绕指刚则折，善而藏之光夺月。
行断哀多影不留，有人中夜揽衣裘。笔头细字真堪怨，眼里长檠不解愁。
立马阶除待一鸣，何如春梦不闻声。固知鸡口羞牛后，不待鸣群已可惊。
长铗归来夜帐空，衡阳回雁耳偏聪。若为借与春风看，无限珠玑咳唾中。
旧香余味记黄封，厌见春泥满眼红。千乘莫从公子后，百壶能为故人东。
风雨东篱冷落看，清溪水落玉峰寒。酒家不办当垆费，乞与先生种杏坛。
疏花得雨数枝黄，白发缘愁百尺长。要与老生同一醉，故留秋意作重阳。
江公孤愤不宜秋，吟作秋虫到白头。过我可为千日醉，从公难作百钱游。
密云不雨卧乌龙，已是人间第一功。得诺向来轻季子，打门何日走周公。
愧无一缕破双团，惯下姜盐枉肺肝。誓酒不应忘此老，论诗宁肯乞麤官。
生须百斛买双鬟，水截龙章试虎斑。老觉才粗浑不称，自携云月泻湲潺。
两秦并立难为下，万里长驱在此初。别后未忘三日语，人来肯作数行书。
文章从古不同时，诗语惊人笔益奇。过与阿平应绝倒，世间能有几人知。
湖海相忘日自疏，经年不作一行书。世间惟有韩康伯，肯为渊源住岁余。
叶叶霜林著意红，翩翩行骑语墙东。黄金拟买长门赋，未信君恩属画工。
月与秋期特地圆，花随人意作春妍。却因姊弟争珠凤，更欲君王意外怜。
帐底吹烟香自薰，镜前含笑意生春。经年不道君恩薄，却是恩深更误人。
淮南小山秦氏子，旧雨不来今雨来。风席起尘晨突冷，坐看鸟迹破苍苔。
竹里高亭灯烛光，今年复得杜襄阳。倏看老盖千年后，更想霜林百尺强。
东阡急雨未成泥，度密穿青取径微。邂逅无人成独往，慇懃有月与同归。
老著江湖才一得，病占风雨漫多知。身将白鸟同归日，梦到黄粱未熟时。
一梦人间四十年，只应炊灶固依然。两官不办一丘费，五字虚随万里船。
人生七十今强半，老去光阴已后身。更欲置身须世外，世间元自不关人。
早投林野违风雨，晚旁尘泥饱送迎。却愧两街屠贩子，卧听车马过桥声。
老觉山林可避人，正须麋鹿与同群。却嫌鸟语犹多事，强管阴晴报客闻。
青奴白牯静相宜，老罢形骸不自持。一枕西窗深闭合，卧听丛竹雨来时。
盈盈秋月不余分，叶露悬光可数尘。此地正须烦一笑，要令排户问东邻。
老里何堪病再来，愁边不复酒相开。一生也作千年调，两脚犹须万里回。
少日书林颇著勋，暮年贪佛替论文。铜𬬻瓦枕芒鞋里，此外惟须对此君。
一年壮观尽今朝，水伯何知故晚潮。海浪肯随山俯仰，风帆长共客飘摇。
眼看白浪覆青山，谁信黄昏去复还。纵使百年终有尽，何须豪横诧吴蛮。
千槌击鼓万人呼，一抹涛头百尺余。明日潮来人不见，江边只有候潮鱼。
江平石出涨沙浮，船阁平洲水断流。朝暮去来何日了，一杯谁与吊阳侯。
潮头初出海门山，千里平沙转面间。犹有江神怜北客，欲将奇观破衰颜。
江水悠悠自在流，向人无恨不应愁。相逢不觉浑相似，谁使清波早白头。
漫漫平沙走白虹，瑶台失手玉杯空。晴天摇动清江底，晚日浮沉急浪中。
隔江灯火见西兴，江水清平雾雨轻。风送潮来云四散，水光月色鬭分明。
素练横斜雪满头，银潮吹浪玉山浮。犹疑海若夸河伯，豪悍须教水倒流。
平湖遶舍山无盗，官事长闲俸有金。安得终身为御寇，不辞儿女作吴音。
十年闻问不逢人，一面相逢过所闻。高士不应轻俗士，欲将污脚上垂云。
山下游尘不污人，耳边溪水去犹闻。羡君身世浑无事，坐看青山过白云。
林间细路暗通门，火合深藏雪里春。自笑世间千计错，羡他湖上十年人。
枕帐清寒夜色空，琉璃明浄晚灯红。定知城市无穷事，尽在山人冷眼中。
久病多愁易老身，尘容衰鬓不长新。早须置我山岩里，不是麒麟合上人。
海风吹雨过梅黄，丛竹留阴借晚凉。更欲从君谈妙理，凫鹥能短鹤能长。
幽恨清愁几万端，故将巧笑破霜寒。落英收拾供骚客，秋菊从来不足餐。
姑射仙姿不畏寒，谢家风格鄙铅丹。谁知檀萼香须里，已有调羹一点酸。
林外啼禽自往还，风前诗客倚栏干。小园门锁黄昏月，耿耿幽姿半夜寒。
清寒池馆静无尘，岁岁相逢似故人。任遣墙头疑似雪，欲教园主早知春。
任教雪压色终胜，却要风严香更闻。江雨细时青子熟，闻名犹救渴将军。
数点深藏碧玉枝，翠峰十二拥瑶姬。凭君说与凡桃李，彻骨清寒不解肥。
月落霜严自靓粧，北风工为发清香。晚英数点辞林去，幽独无人为断肠。
此生精力尽于诗，末岁心存力已疲。不共卢王争出手，却思陶谢与同时。
东风作恶不成寒，野水穿沙自作滩。细草无端留客卧，繁枝有意待人看。
一杯领意不须沽，六字持身已有余。痴子未知天上乐，先生今解世间书。
随世功名非所望，称家丰俭不求余。青衫出指论奇字，白发挑灯写细书。
错节孤根劲有余，坐床须按起须扶。一生用底今相赠，更问林间有此无。
洗足投筇只坐禅，厌寻歧路费行缠。老来不复人间事，不用山公更削圆。
老怯危桥泥没膝，喜闻吾党政如春。须君不惜千金费，此后宁无我辈人。
以人为食杀为戏，自昔无闻尔所先。信有亡身一言尽，独能遗臭万人传。
赤髭白足可怜生，蹑𫏋担囊壮此行。要致雪峰千五百，不妨兼识谢宣城。
妙年文墨秀儒林，老眼今晨得再明。历块过都聊可待，未须回首一长鸣。
崔蔡论文不足过，新诗平处到阴何。宁须万户权轻重，不待千篇一已多。
敏捷为文笔不休，何妨缩手小迟留。名驹已自思千里，老子终当让一头。
承家从昔如君少，得士于今孰我先。口拟说诗心已解，世间快马不须鞭。
往岁黄童今寇君，高文要学亦多闻。留年看举天南翼，过目先空冀北群。
虎子堕地气食牛，雀儿浴处鱼何求。可奈我衰才亦尽，正须二子与同游。
桃李摧残风雨春，天孙河鼓隔天津。主恩不与妍华尽，何限人间失意人。
从昔婵娟多命薄，如今歌舞更能诗。孰知文雅河阳令，不削琼奴柱下题。
千篇奏牍漫多知，百战收功未出奇。名下难居身可辱，却将湖海换西施。
中年为别更堪频，四海无家托一身。此别时须问生死，孰知诗力解穷人。
骥𫘧同群鸿雁行，登临端为作重阳。南台二谢风流绝，准拟归来古锦囊。
当家父子亲分付，不比黄梅万里来。不解当年明上座，岭头言下却空回。
蒲团未有祖师意，洗钵何曾识赵州。万里空归君解否，老胡端为我能留。
声中得句已忘言，断酒持斋却自然。大有西来真的意，饥时著饭饱时悬。
王家旧物群偷后，石出蛮溪百丈深。挥翰吾非玉堂手，断金君有古人心。
龙蛇起伏笔无前，江汉渊回语更妍。好事元须一赏足，藏家不必万人传。
此诗此字有谁知，画省郎官自倔奇。罪大从来身万里，政成今有麦三岐。
四海声名何水曹，新诗旧德自相高。一官早要称三字，二鬓何须著两毛。
当年阙里与论诗，晚岁河山断梦思。妙手不为平世用，高怀犹有故人知。
静中有业官成集，醉里无何老是乡。丈室向来无一物，却须天女与拈香。
竭泽回波不作难，未应平地起风澜。是身非有从何病，试下先生一著看。
纸帐薰炉作小春，青奴白牯对忘言。更无人问维摩诘，始是东坡不二门。
春风永巷闲娉婷，长使青楼误得名。不惜卷帘通一顾，怕君著眼未分明。
当年不嫁惜娉婷，拔白施朱作后生。说与旁人须早计，随宜梳洗莫倾城。
浊泾清渭不同源，世好因循到子孙。只待白头能潦倒，不虞青眼已澜翻。
山头落日著窗明，花里来禽起笑声。岂有诗成须白傅，独于酒可置公荣。
翩翩别去七经年，特特归来两浩然。东道有时推谢令，后堂无地著彭宣。
车驰卒奔风雨过，白发故人余一个。幸是元无左阿君，何须不著陈惊坐。
未仕宁论马少游，虚名非复韩潮州。祖师若问西来信，为说苍头与白头。
红绿相催春事阑，可能无意待人看。不因送客那能出，衰病经年一据鞍。
攒眉敛目抵风沙，暗度城西十里花。历肆侧听长短句，缘溪斜著两三家。
平生忍欲今忍贫，闭口逢人不少陈。俸薄身清赵都史，也能作意向诗人。
书生作意一斑足，杜陵据鞍两眼寒。风雨唤人归去好，免教街吏报平安。
稍开襟抱使心宽，大放酒肠须盏干。珠帘十里城南道，肯作当年小杜看。
杜老秋来眼更寒，蹇馿无复逐金鞍。南邻却有新歌舞，借与诗人一面看。
南邻歌舞隔墙听，想对朝窗晕倒青。莫望唤人看娜袅，只凭幽梦寄丁宁。
秋床归卧不缘愁，病与衰谋作老仇。数树直青能尔瘦，一轩残照为谁留。
芒鞋竹杖最关身，散发披衣不待人。三两作邻堪共活，五千插架未为贫。
昏昏嗜睡元非病，续续题诗不耐闲。作意买山还得笑，多方拔白却成斑。
书当快意读易尽，客有可人期不来。世事相违每如此，好怀百岁几回开。
复作骑馿不跨馿，此生断酒未须扶。独无锦里惊人句，也得梁园画作图。
冲篱突市不逡巡，掠面惊风扑眼尘。出手推敲宁避尹，题门吟咏不逢人。
堕絮随风花作尘，黄楼桃李不成春。只今容有名驹子，困倚栏干一欠伸。
木摇电绕雷取龙，伏蛙号蚓沟渎空。黑云黄槐度白鸟，映日急雨回斜风。
蓬壶仙子补天手，笔妙诗清万世功。肯学黄家元祐脚，信知人厄匪天穷。
诗成已作客儿语，笔下还为鲁直书。岂是神仙未贤圣，不随时事向人疏。
金华牧羊小家子，西真攘桃何代儿。诗著海山书落爪，向来那免世人疑。
里中餽杏得尝新，马上逢花始见春。勤苦著书如作吏，世间枉是最闲人。
密密丹房叠叠花，一枝临路为人斜。丁宁语鸟传春意，白下门东第几家。
五月榴花忽见春，白头喜遇一番新。可能略不解春意，只有寻枝摘叶人。
郁郁芬芬十里薰，红红白白数枝春。要将结习恼鹙子，送与毗耶彼上人。
从微至老走风尘，喜见乡园第四春。独舞东风醉西子，政缘无语却宜人。
九十风光次第分，天怜独得殿残春。一枝剩欲簪双髻，未有人间第一人。
借子翩翩果下驹，春原随处小踟蹰。可能炙背春风里，卧把青铜摘颔须。
果下翩翩跨紫骝，踏花溅水见风流。可无双璧千金聚，付与狂儿取次游。
郑公龙变不容亲，犹有先生不绝尘。定力不为生死动，始知天地有闲人。
老逢熙运乞前官，病遇先生得内丹。一饱有期吾事了，千年不死后人看。
宇定心清面发丹，下床投杖觉轻安。此身已许壶丘子，他日争寻靖长官。
右坊左里远相求，东度南登称意游。已著连峰妨目极，不应疾雨使心休。
诸郎联璧万人看，新有诗声伯仲间。作意登临还得句，此生宁复要长闲。
剩欲登临强作欢，衣冠未动意先阑。从今泉石非吾事，只借君诗细细看。
耕桑战伐饱曾经，庙毁村荒不乞灵。尚有君王盘马迹，至今草木不能青。
南朝官纸女儿肤，玉版云英比不如。乞与此翁元不称，他年留待大苏书。
楼上当当彻夜声，与人何事有枯荣。已传纸贵咸阳市，更恐书留后世名。
破卵剥膜肌理滑，削玉作版光气熏。老子尚堪哦七字，阿买颇能书八分。
与君世好自比邻，丰悴相从久更亲。急棹小舟来取别，固知风味似前人。
早逢异人得异术，究考咎休出顷刻。相逢拍手问由来，怪我今年有阴德。
云海冥冥日向西，春风欲动意犹微。无端一棹归舟疾，惊起鸳鸯相背飞。
顿有亭前玉色梅，情知不肯破寒开。似怜憔悴两公客，独倚东风遣信来。
重梅双杏巧相将，不为游人只自芳。应怪诗翁非老手，相逢不作旧时香。
一长未可众人师，万里元随八马蹄。不解征西说子弟，却怜野鹜厌家鸡。
才随年尽不重奇，每愧诸郎索近诗。旋作七言供一笑，自痴那得使人痴。
得失媸妍只自知，略容千载有心期。恨君不识金华伯，何处如今更有诗。
朝流骇汗蒸双猊，风卷屯云散万蹄。任使轻衫污娇色，可令纤手洗春泥。
逢花驻马尚多情，天不违人旋作晴。不使近诗增纸价，得知春入凤凰城。
过雨生泥风作尘，马蹄声里度芳辰。城南居士风流在，时送名花与报春。
短墙春色过邻家，行不逢人只见花。新绿葱葱红蔌蔌，却成粧面映青纱。
满城桃李一番新，深院繁枝别得春。从此诗翁有新语，不须红湿少城𬮱。
西方社里收身早，白发人中得计长。不作北门东掖客，更无闲事可思量。
雪拥寒门鹊不来，江南春信小迟回。遥知诗力生春早，一抹江梅趁眼开。
萧萧竹雨乱鸣鸦，袅袅风窗暗碧纱。玉座尘埃香火冷，酒家来献一枝花。
登门执别有不答，惭愧公家父子孙。顾我何堪能至此，正缘同德又同门。
城郭收灯兴未休，却回春信到台头。东风未借登临便，柳色遥看特地愁。
廉纤小雨湿黄昏，十里尘泥不受辛。转就邻家借油盖，始知公是最闲人。
松树倒影半溪寒，数个沙鸥似水安。曾买江南千本画，归来一笔不中看。
南朝官纸儿女肤，玉版云英比不如。乞与此公原不称，他年留与大苏书。
春呼群艳与偕藏，残英风劝作清狂。消愁贤圣酬酢寡，破睡枪旗幽兴长。
春归风雨一朝尽，昼静园林诸趣嘉。蜻蜓出水群掠蚋，鹎𫛥卫巢双趁鸦。
去年巨野张狂澜，黄河水不到鱼山。焦城有屋仲子筑，它日能来相往还。
城头急雨昏长川，城边清流鸥鹭闲。城西云黑电脚落，斜日正在城东山。
小麦青青大麦稀，蚕娘拾茧盈筐归。放牛薄暮古堤角，三四黄鶑相趁飞。
凝云遮汉月不舒，微电时照东南隅。风条不动柱础湿，初夜深砌吟蝼蛄。
蒲萄新条易扶疏，椿花锁碎满庭除。旱干只喜雨破土，潦润不忧河决渠。
无心看春只欲坐，偶骑马傍春街行。可怜愁以草得暖，一寸心从何处生。
花如怨人不近眼，深院一枝春得知。东风不是不爱惜，刚为花愁真是谁。
十年闭户不作舞，为客一整红罗裙。莫倚琵琶解写怨，朱帘垂下阿谁闻。
平时无欢苦易醉，自怪饮乐颜先酡。乃知醉人不是酒，真是情多非酒多。
不是生情薄桃李，广陵一株名最高。俱飞蛱蝶莫猜忌，端为蜻蜓避伯劳。
秋风吹空雁旁午，长天无云月呈露。为须通晓照清樽，莫遣中宵生薄雾。
山外圆天一镜开，山头云起似浮埃。松吟竹舞水纹乱，坐见溪南风雨来。
竹枝草履步苍苔，山上孤亭四牖开。烟雨蒙蒙溪又急，小篷时转碧滩来。
步月寻溪过佛斋，溪边石藓湿芒鞋。虚窗独卧听松竹，半夜一山风雨来。
朔风吹雪乱沾襟，走马投村日向沉。遥想道人敲石火，冷杉寒竹五峰深。
鬭鸡击剑邺王台，万古英雄死不埋。子去悲歌宜有和，露萤白首亦常材。
船头勾曲洪涛外，船尾长芦白雾中。千里山容初上日，一江帆影尽乘风。
拂檐点砌静如沙，无限寒林顷刻花。明日穷檐深一尺，不知何处觅袁家。
十载京尘化客衣，故园榆柳识春归。深村芳物无由觅，蝴蝶双寻麦陇飞。
生涯不复旧桑田，瓦釜荆篮止道边。日暮榆园拾青荚，可怜无数沈郎钱。
先人昔慕栖山乐，贱子今怀陟岵悲。柏叶初生石墙短，况无金带买丰碑。
郊外金𫐌步帐随，道边游女看王妃。内官走马传书报，陌上花开缓缓归。
朝云暮雨山头宅，暖日晴风陌上花。绛幕何妨行缓缓，送春归尽妾还家。
娘子歌传乐府悲，当年陌上看芳菲。曼声更缓何妨缓，莫似东风火急归。
荆王梦罢已春归，陌上花随暮雨飞。却唤江船人不识，杜秋红泪满罗衣。
吴歌白纻怨芳菲，肠断怀王去不归。陌上如今小花伴，山前山后白鹇飞。
临安城郭半池台，曾是香尘扑面来。不见当时翠𫐌女，今年陌上又花开。
云母蛮牋作信来，佳人陌上看花回。妾行不似东风急，为报花须缓缓开。
陌上偷来为看花，饶声鹦鹉莫夭斜。犊车缓缓随芳草，不去桃源阿母家。
雪消冰动看通津，草长江南岸岸春。莫唱龙舟五更曲，扬州杨柳解愁人。
飘零何处是生涯，瘦马都门踏落花。芳物搅心看不得，绨袍遮眼畏风沙。
晻晻轰轰有物催，端如鬼驾北溟来。百昌一种得甘雨，蛇不耆干苕卵摧。
茅檐明月夜萧萧，残雪晶荧在柳条。独约城隅闲李令，一杯山芋校离骚。
达则经纶隠著书，昔人于此孰亲疏。王通持底答杨素，汾曲先人有敝庐。
相逢樽酒未辞深，握手盱眙十载心。车马凄凉人夜别，出门落月与横参。
闻说归心已浩然，苏门况有子云廛。广文不去惭官长，系马堂阶要酒钱。
住近苏门有白云，闭关却埽道逾尊。相逢不语忽长啸，今日岂无人姓孙。
时平未用入山深，岁晚何妨木秀林。闻说熊罴参后乘，可容牛下有哀吟。
千首清诗竞夜长，真成蝴蝶为春忙。莫教流落人间少，雷电它时下取将。
少时豪气恨沉沦，缪意诗书可庇民。长笑壮年无一事，微吟只有故人亲。
海鱼水击三千里，决起还须九万程。坐进庵中才一步，初无行处若为行。
寄茶换字真佳尚，此事人间信亦稀。它日封厨失双牍，应随痴顾画俱飞。
海棠十韵诧芬芳，惭愧梨花冷似霜。頼有乐天春雨句，寂寥从此亦馨香。
压沙寺里万株芳，一道清流照雪霜。银阙森森广寒晓，仙人玉仗有天香。
白发归联侍从荣，未应江海叹飘零。禽鱼不与钧天观，想见群龙舞洞庭。
李公素誉压朝端，曾溯龙门鬣未干。虽愧彭宣惟赐食，未惭贡禹亦弹冠。
缵服忧勤未有言，诸儒经术侍彤轩。九畴咸叙今天锡，三画何人昔梦吞。
金玉谁人咏德音，太平无象属人心。日高初散露门讲，天上五云宫殿深。
去岁相携此地游，西风垂果奉灵湫。春工变化浑无迹，红满枝条绿满洲。
渔村半落楚江边，林外秋原雨外天。谁倚竹楼邀大艑，天涯暮色已苍然。
洞庭木落万波秋，说与南人亦自愁。欲指吴松何处是，一行征雁海山头。
无计河西寻杜家，海棠空咏去年花。烦君为谢郭少尹，欲买缠头迎犊车。
阮籍空贪步兵酒，阳城犹恋集贤书。饱知世事非人力，可是因玄更泊如。
索米强知当世策，种芝欲访隠人书。未应只有邻邦约，投老相看事事如。
未教落素混冰池，且看轻黄缀雪枝。越使可因千里致，春风元自未曾知。
恐是凝酥染得黄，月中清露滴来香。定知何逊牵诗兴，借与穿帘一点光。
上林初就诏群臣，紫蒂同心各自新。谁见小园深雪里，破春一萼更惊人。
诗报蜡梅开最先，小奁分寄雪中妍。水村映竹家家有，天汉桥边绝可怜。
去年不见蜡梅开，准拟新年恰恰来。芳菲意浅姿容淡，忆得素儿如此梅。
璧月照歌淮上舫，姚花引醉福昌城。何如阊阖门西北，卧听秋风枕畔声。
疏林小雨月胧明，商颂琅琅半夜声。邓子弓强殊未发，欲驰桑本犯坚城。
醉卧符离太守亭，别都弦筦记曾称。淮山杨柳春千里，尚有多情忆小胜。
急鼓冬冬下泗州，却瞻金塔在中流。帆开朝日初生处，船转春山欲尽头。
杨柳青青欲哺乌，一春风雨暗隋渠。落帆未觉扬州远，已喜淮阴见白鱼。
桃欲呈红柳弄阴，麦田青已没鞋深。春堤细雨篮舆湿，婆餠焦声在竹林。
故国龙舟休水调，高城雉堞尚云间。蜀冈朝雨如轻雾，不见春江草外山。
堆案文书无了毕，并堤船舫且萦回。非关董役年年事，自为春郊得得来。
舶商不入古盐沟，疏凿才争土一抔。未说兴圩灌田事，且还歌吹旧扬州。
雷陂新作麦田荒，曾说风兴没两郎。谁似当年李刺史，春波还引句城塘。
欲穿九曲通淮子，只费春夫数日工。但见荷花三十里，何须更有大雷宫。
蜀冈茶味图经说，不贡春芽向十年。未惜青青藏马鬣，可能辜负大明泉。
皂荚村南三里许，春江不隔一程遥。双堤鬭起如牛角，知是隋家万里桥。
龙兴寺里青云干，后土祠中白雪葩。五百年间城郭改，空留鸭脚伴琼花。
杨徐僭盗雄图炽，高吕陵夷霸气阑。犹有昆冈作龙虎，千秋原庙奉衣冠。
明珠出袖四百琲，座有烟霞草木香。断取钟山擎石掌，那知不下浄名床。
老来山水兴弥深，不在长安侠少林。它日只为林下计，不将锦被作呻吟。
玉泉吟鼎月隳轮，姑射风标两绝尘。只欠何郎窗畔雪，戎葵为我作余春。
一碗分来百越春，玉溪小暑却宜人。红尘它日同回首，能赋堂中偶坐身。
建春门外柳依依，迸泪当年彩服嬉。穷子更无逢父日，匿王空记看河时。
先君欲筑伊川意，四十年间万事非。他日一廛从可卜，白头持此欲安归。
虎狼敌国易良图，望见将军要引车。不畏秦强畏廉鬭，古来只有蔺相如。
炰羔煮餠渐宜秦，愁绝江南一味真。健步远梅安用插，鹧鸪金盏有余春。
伏波七十老鍪弧，薏苡何曾适病躯。高卧输公无一事，评诗校画是功夫。
脱略轩裳陶隠居，肘书百卷事宁躯。茯苓日长东山涩，早晚柴车命仆夫。
屋名尽挂陶家牓，人物应惭菊畔身。解作文章肯归去，不应陶后说无人。
郭外朝阳一卷斜，青槐厅事带丘麻。路逢扶辔双童问，不是城东太尉家。
小阁高原最上头，下床莫遣许公羞。如今老罢栏边意，不是元龙百尺楼。
壁间最好营丘笔，卧看三峰忆旧过。梦入幽林小谿去，绝胜千骑向南柯。
新植青桐小迳成，两行萱草一时荣。春风百卉芳菲尽，长夏幽花却称情。
登登策策不须呼，时动圆荷触短蒲。五步濠梁亦堪乐，相忘何必是江湖。
四海萍逢两弟兄，百年胶漆岁张陈。红尘陌上相逢子，华发林间偶坐身。
尺五城南未足高，只今小杜更飘摇。暮烟疏雨从君胜，玉子文楸听我饶。
李君禅味诗情里，解作黄金不润身。目断白衣檐酒阒，何妨聊破一罏春。
城市何妨亦隠沦，贾君无意向红尘。东皋瓜豆如云处，慊我幽栖不卜邻。
半刺还为权刺史，朝衙不坐坐铃斋。案头通事通何事，昨夜东园芍药开。
龙盘虎踞望南津，余烈峥嵘尚霸陈。醉著不知风揭屋，可能杨素是江神。
山如浮玉一峰立，江似海门千顷开。我欲此中成小隠，莫教山脚有船来。
客星一点太微傍，谈笑青蝇玉失光。载酒五湖狂到死，只今天地不能藏。
二十七年前应诏，黄昏同上木兰舟。江山依旧人琴寂，白首南迁泪迸流。
云端忽露碧孱颜，如髻如簪缥缈间。惊骇舟中齐举首，不言知是九华山。
昔日肩吾上国行，鱼龙黑浪自堪惊。我今憔悴西风稳，却是江神不世情。
欻起惊涛渺去程，扁舟三日滞长汀。无心坐使群鸥舞，莽眇吾知未可乘。
从祖昔为州别驾，上书尝欲径枞阳。乘危更觉思遗迹，惭愧篙师戒马当。
山束江穷方崒起，江盘山过却重回。无风此水常呼汹，正用风狂水鬭来。
山与矶名从地志，姑兼郎号出江民。世间称谓无真实，闻说双祠自有神。
青山缺处大江奔，江口山颜见县门。一世定无纡辔处，故应来此著琴罇。
不行湓口更湖口，明日庐山自此过。犹恨西江不穷览，沅湘闻道亦无波。
彭蠡宫亭浸全楚，号呼喷吐出喉中。此间旷荡无穷水，何处还容地火风。
江吞湖卷气俱豪，崛起孤峰百仞高。归为婵娟买丝屦，却应还我所忘刀。
南康南麓江州北，五百僧房缀蜜脾。尽是庐山佳绝处，不知何处合题诗。
白虹昼下昆仑顶，半入青林久不回。下洞水轮穿地底，冰崖吼怒却重来。
绝壁秋标天外剑，深溪冬吼地中雷。上宫未信无人到，朱阁飞从顶上来。
千古芝田人不到，深林继日拾琼瑰。从今为记晁夫子，曾到芝田百亩来。
同舟自古无胡越，南北东西路不同。不问宫亭借如愿，只求四面与分风。
寂寂醒醒谁得知，万重故纸压须弥。不缘饶舌丰干道，拾得山间底小儿。
檐头山作屏当砌，石眼泉为镜照窗。我亦困蒙如可击，此泉从户到西江。
鬼谷西来一丈清，三山箕拱慰高情。时平尚欲依王表，南斗逍遥毕此生。
山犹故险水犹奔，无复前年溅泪痕。自是人心随境别，橹声帆色尽君恩。
一丘一壑感归心，过尽青山几茂林。自载五杉如碧凤，欲看春雨舞庭阴。
常爱东陵早拂衣，我行曾不叩荆扉。凭君天柱峰头望，看我扁舟几日归。
江上秋涛喷玉岩，风锼月炼白云缄。为君一叩无人境，要听洪钟出万杉。
行尽江南最远山，却寻干越上清滩。秋晴云锦溪中过，玉石瑰奇一万般。
千日千程不厌行，一丘一壑可怜生。常忧束缚名缰死，鬭健寻山却称情。
山上有山俱巃嵷，谷中通谷更唅呀。借君筇杖穿奇崄，直至西峰小九华。
埋头尘土欲忘年，重过初禅第一天。唯有儿童见河性，不将老面共苍然。
不应无手是无拳，且看毛端现四天。似向吾家得消息，鼓山余响尚轰然。
鹙子犹应昧此缘，室中那有久如天。饶师掷过三千界，浮玉西津故俨然。
无极世缘如嚼蜡，人言当住夜摩天。此郎久学无生忍，此事吾知否不然。
鼓角声中特地传，只今鼻孔已撩天。不应常作裴休诺，揜口何妨也默然。
蚤岁单舟此水滨，雪花都蔽引舟人。重来五马真何事，笑雪空成鬓上春。
终日平沙望渺弥，青林何许近渔矶。波冲侧岸深蒲靡，一点穿人翠碧飞。
沙行水宿几江南，石鬭龙求久已谙。秋水故应旋面目，顺流东望为君惭。
依依牛马辨平沙，三日扁舟近祝家。明日扬帆应复驶，蒸云散乱作风花。
自种双桐已四年，秋来匏瓠小篱穿。上床不怕陈登叹，我欲归求许汜田。
莫求致仕且分司，此等刘伶笑妇儿。投老寸阴如寸玉，从君了事只名痴。
故园历历眼中分，非禹谁教不入门。何处功名有成遂，玉初不献足犹存。
休说江南青未了，一庵一径可容身。宦程正迫西风急，未是庐山𥩟足人。
南康南麓江州北，五百伽蓝似蜜脾。万室千门俱面势，不应独是紫霄奇。
危楼曲径群岩遍，蜡屐青鞋到处逢。更上五峰双剑表，香罏依旧半天中。
上林花妥逐鶑飞，愁绝江南雪里时。嚄唶何须旁檐喜，毰毸相对两寒枝。
网罗无限稻粱微，怜尔冥冥亦庶几。戏鸭眠凫满中沚，衡阳无意更南飞。
急风吹雪满汀洲，迎腊淮南忆倦游。小鸭枯荷野艇冷，去年今日冻高邮。
不作文饶将相官，野人亦罣党人间。筹边措国俱无用，空对平泉草木闲。
吾慕斯人不以官，会昌一梦中兴间。何须更作穷愁志，秋雨长时睡正闲。
明光甲挫三言内，悉怛谋亏一算间。成败关心不瞑目，我今无此只应闲。
平生精爽皋夔内，一世功名贝锦间。再梦令狐亦何事，可能到死未心闲。
当年伏地全杨李，公亦何知爱恶间。千古论心许公近，百年归意与谁闲。
手裁白纻制新袍，犊鼻应怜犬子劳。倚仗衡门聊服此，良人身不属临洮。
孟光家世自清芬，鸿亦幽情慕陇云。汲水挽车归去好，茯苓日日长松根。
新霜一夜草如芟，午酌临轩雪点衫。不怕夷门清著骨，故教诗句耸巉岩。
五岁淮山一梦新，扁舟曾系市桥春。津亭石磴双垂柳，见我依依似故人。
还家消息约蔷薇，眼看蔷薇日日稀。不踏龙头游碧落，君恩许伴晚鶑归。
玉山东去不通州，万壑千岩隘上游。应会逐臣西望意，故教溪水只西流。
稽天巨浸洗南荒，尚有千峰骨立强。民未降丘应宅此，举头天壁有囷仓。
迟君干越思禅寺，弥月忘归住翠岚。忽见琵琶洲上月，始惊全室在天南。
二鸟蒙恩岂有知，车书混一是昌期。知君不化伊川祭，右倚门墙恐见麾。
叔夜青山肯长往，不应石髓化山坚。君会箨龙才小发，恐君心未老伊川。
羊踏胸中昨夜蔬，不应扪腹怪如壶。妇家得𫗦犹须忍，莫索槟榔笑尔臞。
来见红蕖隘渚香，归涂未变柳梢黄。殷勤趵突溪中水，相送扁舟向汶阳。
鸳鸯㶉𫛶绕渔梁，摇漾山光与水光。不管使君征棹远，依然飞下旧池塘。
行歌红粉满城欢，犹作常时五马看。忽忆使君身是客，一时挥泪逐金鞍。
缭绕春堤去欲穷，参差烟坞到还通。依依润柳侵晨雨，细细吹花傍午风。
十年投分皆卿相，四海论心只弟昆。老忆躬耕困随牒，春风挥泪栗区村。
结习徐看荡劫灰，天花从自落空阶。似闻满室唯澄水，投砾何因出定来。
驿后新篱接短墙，枯荷衰柳小池塘。倦游对此忘行路，徙倚轩窗看夕阳。
一官南北鬓将华，数亩荒池浄水花。埽地开窗置书几，此生随处便为家。
冬温榆柳未全雕，黄蝶飞飞缀野蒿。华发不堪悲世故，斜川归兴满东臯。
枣园憭栗桧厅寒，醉倚琵琶倒鹖冠。不似江州白司马，只成怨恨不成欢。
单于射获明妃笑，劝酌蒲萄跪小胡。不恨别宫昆莫老，应怜超乘子南夫。
清河掺执汴河逢，万里悲欢一梦中。不作常情问京洛，鱼山好在故园松。
千载昌期尚此逢，询谋多在布韦中。南归已后钟山集，犹忆君王代麈松。
万里归来兄弟乐，百年多病井庐思。如何骑马穿靴地，只梦登山著屐时。
不学栽桤业种松，未惭履狶笑屠龙。许君尽得东坡术，已与先生一事同。
长锥散子岩岩遍，短竹扶条岁岁添。待得烹茶有松叶，不应更课木奴缣。
佩牛未敢邀君出，射虎何当许我从。要看堂堂冠剑叟，苍然十万甲夫中。
胸中正可吞云梦，盏里何妨对圣贤。有意清秋入衡霍，为君无尽写江天。
虎观它年青汗手，白头田亩未能闲。自嫌麦陇无佳思，戏作南斋百里山。
壁上栖鸦粉剥红，萍游无定得风同。故人妙墨何人识，文豹依依雾雨中。
楼下无心卧许公，求田已约暮年同。诗来正值花如雪，心事春风浩荡中。
不酌公荣有意哉，可能元亮此公侪。但读离骚政须酒，不应须为菊花来。
虚庭下拜初形肃，秘殿瞻容更魄惊。何必囊函窥至妙，始知尘垢负平生。
帷间角麈千年白，庭下髯羱一点青。当日乘云无马迹，只今遗木尽龙形。
闻驱传节向秦关，何日重来玉笋班。犹胜谯都拙司马，苦无官况不教闲。
谯都司马拙依然，翻手为云绝可怜。唯有凤翔周录事，手书连月寄同年。
不遣西楼对玉函，宋谯频缀副车衔。今年重污花前酒，犹是扬州别驾衫。
惨澹天云欲雨低，秋山人静鸟声稀。似闻谷响飞黄叶，恐有孙登半岭归。
人生何事踏尘埃，闲处胸襟足自开。不作终南养高价，小山幽桂好归来。
碧天无际日悠悠，风静沙平不见洲。彭浪矶边亦如此，危峰独木系扁舟。
二月已破三月来，蝴蝶忽然满芳草。正是归时君不归，及至君来花又少。
淮南蒙召鬓毛斑，乞得东秦慰病颜。晓整轻鞍汶阳北，却冲微雨看青山。
藏山常恐负而走，壶中九华安在哉。忆似冷泉亭畔见，为君题作小飞来。
蚩蚩六国共忧秦，独有相如智不群。完璧东归何足道，最贤能下怒将军。
文词蚤岁诸儒上，操行当朝国士期。清世急贤千载事，白头赍志一州麾。
省中共幞青绫出，关内同驱五马行。何许书来一千里，西风淮上泪纵横。
青史他年羡二疏，功成脱屣向迷涂。薄游竟后抛官约，常愧都门长大夫。
闻道一廛亲卜筑，亦求百亩伴鉏犁。那知湖海归来日，只及乡闾会葬时。
并直仪曹前后厅，当簷种竹已青青。平生不试南宫笔，可忍图公地下铭。
书来犹劝还乡早，路梗谁令去棹迟。曾缀锵金拜先垒，可堪扱衽送灵輀。
学比我公常恐后，身于余子似蒙知。心惊并直仪曹夜，泪尽孤吟海浦时。
倦游年少忆安巢，归梦尝惭断织刀。老去周颙虽有妇，黄经对几夜骚骚。
唤将梅蕊要同韵，羞杀梨花不解香。如何五月露寒殿，不与薰风送晚凉。
十年山林廖居士，今随诏书称举子。文章宏丽学西京，新有诗声似侯喜。
数声归笛离春浦，一片孤帆过洞津。到岸舍舟常式事，何须更问渡头人。
春山青，春水渌，啼鸟落花清耳目。一带平原画不成，妙印无羁岂拘束。
焚香提起经来读，便是拈华付嘱心。此外别求玄妙解，悠悠千古少知音。
选得幽居惬野情，终年无送复无迎。有时直上孤峰顶，月下披云啸一声。
长老未离方丈里，鼓声先为剖圆音。眼闻耳见非他事，何必驱驰向外寻。
南北东西万万千，赵州待客岂徒然。莫嫌冷淡无滋味，惯把脂麻一例煎。
薄𠜱明月碎清风，浅种深耕莫大功。破二作三横竖算，四方八面用无穷。
前箭犹轻后箭深，行人何事苦沉吟。翻身若解看方便，始信真𨱎不博金。
抹粉涂坯恰似呆，神头鬼面舞三台。千千万万人窥看，子细不知谁见来。
一片虚空亘古今，鳞龙头角竞疏亲。坐亡立脱知多少，铁树花开别是春。
百炼精金大冶中，任他腾焰亘大红。须臾拈出教人看，添得行家价转丰。
游山玩水事寻常，早晚归来鬓欲霜。踏破草鞋回首看，数声猨叫白云乡。
风头坐断进还难，衲子相将不易看。不到潼关天已晓，不堪回首望长安。
丛林乍入问来由，吃粥无过洗钵休。有意气时添意气，不风流处也风流。
非风幡动唯心动，犹涉廉纤强指陈。大地未曾添寸土，不知谁是点头人。
火号更深喝道来，普门关棙一时开。圆通大师呵呵笑，不是峨嵋与五台。
思量有个悟因由，万叠云山障路头。更话煎茶并扫地，泥中洗土转添愁。
煎茶扫地事如麻，若了如麻理不差。打破画缾归去后，始知凡圣眼中花。
诸佛非道父非亲，格外殷勤强指陈。朕兆未分全体露，不知谁识个中人。
法王严父是真依，二臂三头转背伊。要会祖师端的旨，不劳瞬目又扬眉。
浮名浮利懒跻攀，闻搆茆堂杳霭间。搔首凭栏人不会，落花啼鸟藓痕斑。
禅人告别欲南归，卷衲和云伴锡飞。脚下路穿华藏界，何须待叩吉祥机。
荏苒光阴岁月寒，禅家赢得共盘桓。个中消息无人会，愿闻提唱祖师关。
小院闲亭长薜萝，鹿来穿径晚经过。夕阳萧散簿书少，窗里南山明月多。
清溪一曲绕朱楼，荷密风稠咽断流。夹岸垂杨烟细细，小桥流水即沧洲。
绛帷燕侍每从容，一听微言万虑空。却愧犹悬三釜乐，未能终此挹清风。
萧条清颍一茅庐，魂梦长怀与子居。五里桥西杨柳路，至今车马往来疏。
奇冠南闽此最奇，归宗千古是谁归。至今来访谁先至，知是曹刘先我知。
三十年前宿草庐，五年三第世间无。门前獬豸公裳在，只恐儿孙不读书。
大夫去作栋梁材，无复清阴覆绿苔。今夜月明风露冷，误他千里鹤飞来。
敝裘千里北风寒，还忆箪瓢陋巷安。位重金多非所慕，直缘三釜慰亲欢。
悠悠南北各天涯，欲望乡关眼已花。忆得亲庭谁共语，应怜游子未还家。
欲驱残腊变春风，只有寒梅作选锋。莫把疏英轻鬭雪，好藏清艳月明中。
少年力学志须彊，得失由来一梦长。试问邯郸欹枕客，人间几度熟黄粱。
脂脸轻匀作艳粧，未应洁白似梅香。夭红不见凌霜操，漫向春前取次芳。
纷纷朝市竞秋毫，江上霜风正怒号。不问扬澜与彭浪，翩然东下日千艘。
似闻疏雨打篷声，枕上悠扬梦半醒。明日觉来浑不记，隔船相语过前汀。
夹屋青松翠霭中，去年经此亦匆匆。重来乌石冈头路，依旧松声带晓风。
寒云幕羃结秋阴，月淡霜娥冷不禁。更祝江波休荡漾，莫令清影碎浮金。
廉纤晚雨洗轻尘，天淡云浮夜色新。頼有曲生风味好，不须邀月作三人。
漫愁青女妬新粧，已有风传处处香。试问隠沦溪上客，欲将春色若为藏。
山横鳌背碧巑岏，亭对浮筠缥缈间。萧散谁为三径侣，祇应长共白云闲。
清时投迹在嵚崟，一穴晴光破晚阴。刺草未容忘魏阙，故应长有子牟心。
山衔幽径碧如环，一壑风烟自往还。不似武陵流出水，残红那得到人间。
沙边幽鸟傍清漪，泷下渔船逆浪归。身在辋川图画里，晴空惟欠雪花飞。
通衢隔辙断经过，门巷空无雀可罗。驱去儿童卧虚室，萧然惟一病维摩。
城头飞盖映朝晖，向晚游人兴未移。安得鲁阳酣战手，为留羲驭更迟迟。
万锺身外一牛毛，斗禄纷纷漫自劳。穷涸宁为㺍獭笑，未容仰首试鸣号。
桑麻腴地莽榛荆，骑士西来剑戟腥。藜藿陋儒心更鄙，但思干羽舞虞廷。
夹篱桃李趁溪斜，浅浅清流映落花。欲问武陵源上路，度云穿石认胡麻。
炉峰袅袅晓烟轻，云入屏帏一枕清。高兴自应无世累，独于妾马未忘情。
农郊阡陌起黄尘，望断天涯绝点云。疏懒无情讼风伯，幽窗时读退之文。
拂云高雁倚风抟，下视平湖万里宽。搔首扁舟又东去，钱塘江上看波澜。
扁舟东下几时还，一席飞帆插羽翰。回首严陵台上月，清风千古逼人寒。
纷纷于我未忘情，疏懒多应舍怨憎。便好世间师柳惠，不须岩下问孙登。
向晚牛羊沙岸归，落帆烟浦候潮时。谁言江上须忠信，潮到于今自失期。
古庙灵场枕碧巅，松楸依约锁风烟。羽毛一去无消息，堕落人间几百年。
连墙东郭倦追寻，高卧毗耶老病侵。自愧屠龙真拙技，漫令吾子费千金。
霾风霪雨湿征裾，隔雨楼台半有无。南去定逢韩阁老，归愚当见问夷涂。
几年梦想到亲闱，身逐行云万里飞。苕水未殊沂上乐，春风无负舞雩归。
画前有易方知易，历上求玄恐未玄。白首纷如成底事，蠹鱼徒自老青编。
八荒同宇混车书，一视那知更有渠。凭轼自应由砥道，径蹊无处问归与。
行藏须信执中难，时措应容道屡迁。一目全牛无肯綮，𬴃然投刃用方安。
造次欲安嗟孰是，参前无物若为书。萧条此意人谁问，兴废由来命也与。
圣门事业学须彊，俚耳从来笑折杨。诡遇得禽非我事，但知无有是吾乡。
盈科日进几时休，到海方能止众流。只恐达多狂未歇，坐驰还爱镜中头。
轻风拂拂撼孤柽，庭户萧然一室清。隔叶蝉鸣微欲断，又闻余韵续残声。
抠衣丈席想多闻，高节应能与俗分。不用卑飞入幽谷，定知乔木在青云。
绛帷燕侍每从容，一听微言万虑空。却愧犹悬三釜乐，未能终此挹清风。
萧条清颍一茅庐，魂梦长怀与子俱。五里桥西杨柳路，可能鞭马复来无。
兽骇禽鸣翳蔚中，难将此意问鸿蒙。萦回小径苍苔滑，杖屦从今恐不通。
北山山下一渔翁，形解心凝骨已融。支枕睡余人寂寂，一轩明月满窗风。
山前咫尺市朝赊，垣屋萧条似隠家。过客不须携鼓吹，野塘终日有鸣蛙。
夹屋青松长数围，午风摇影舞僛僛。幽禽叶底鸣相应，时引残声过别枝。
竹间幽径草成围，藜杖穿云翠满衣。石上坐忘惊觉晚，山前明月伴人归。
蝶梦轻扬一室空，梦回谁识此身同。窗前月冷松阴碎，一枕溪声半夜风。
照眼红云鬭晚霞，重重青盖半倾斜。会须直跨三千仞，移取峰头十丈花。
斜斜疏柳照清漪，藉藉残红自满蹊。刺眼藤稍牵不断，欲寻流水路还迷。
艳杏夭桃日日稀，空余淑气尚迟迟。谁人为作留春计，莫放风花自在飞。
清江渺渺绿浮天，博物无人继昔贤。应有斗间灵气在，谁能更与𣃁龙泉。
洄渊浩荡白鸥飞，老懒时来坐钓矶。岸帻行人聊自适，不应憔悴似湘缧。
帘卷晴空独倚栏，冥鸿点点有无间。秋风注目无人会，时与白云相对闲。
芙蓉雕尽蕙兰芳，杖屦翛然一漫郎。凫鹤短长宁复问，但知鹏鷃两相忘。
柔条疏蔓绿交加，烟锁云涵去路赊。绣绂貂缨无处问，空余鸡犬两三家。
圣童去后水云闲，陈迹难寻草木间。独有微言传逸史，洞天寂寂在人寰。
簿书投老岂身谋，朱墨纷纷晚即休。平世功名归稷禹，一瓢吾欲慕巢由。
一去人间二十年，空余飞雪上华颠。清时最有求田乐，未愧陈登榻上眠。
身名于我两悠悠，形影相忘懒赠酬。拟把一竿沧海去，飘然清世一虚舟。
依蒲泳藻两相忘，宛有江湖气味长。凭槛翛然真得计，祇应幽兴在濠梁。
鹰扬塞外得非熊，万里金城一箭通。玉帐投壶随燕豆，坐看飞将缚骁戎。
将军新拥节旄闲，紫塞云浮豹尾班。白首边城休怅望，马蹄未出玉门关。
雅歌不待来天马，谢质今应闭玉门。早勒勋名上彝鼎，放回春色满乾坤。
隔林残雪弄轻风，日射晴光玉缕红。桃杏浑如梅欲绽，直疑身在故园中。
权门车马日纷纷，寂寞多应笑子云。玄白定知非世尚，解嘲那复彊云云。
江风吹雨逐人来，行过山前首重回。绝顶隔云看不见，石棱崖角独崔嵬。
维摩病士意超然，边腹便便但昼眠。共说平时忙底事，烹茶煮药过残年。
寂寞莲塘七百秋，溪云庭月两悠悠。我来欲问林间道，万叠松声自唱酬。
百年陈迹水溶溶，尚忆高人寄此中。晋代衣冠谁复在，虎溪长有白莲风。
碧眼庞眉老比丘，云根高卧语难酬。萧然丈室无人问，一炷炉峰顶上浮。
冰壶潋滟接天浮，月色云光寸寸秋。不用乘槎厉东海，一江星汉拥行舟。
万事纷纷醉即休，无功可作酒泉侯。谁能载取千缸去，且向舟中打拍浮。
鳞鳞池面水初生，萍底青蛙自在鸣。谁使幽庭当鼓吹，雨余时听作新声。
羊公风绩几经秋，独遶龟趺为少留。欲问荆人寻旧事，一江清泚自东流。
江浮云影抱层栏，云外青山一水间。尽日倚阑看不足，杖藜欲去更回还。
江风飞雨上雕栏，庭树萧萧景自闲。向晚微云遮不尽，好山浑在有无间。
庭前古木已经秋，天外行云暝不收。倚杖却寻山下路，一川风雨湿征辀。
云天羃羃漏微光，疏懒惟添睡思长。枕上隔篱闻鸟语，半残春梦更悠扬。
此身如幻病何伤，白日无人景自长。寄傲南窗容膝地，时时飞梦到羲皇。
过簷赫日昼如燔，睡转庭阴始一反。纵有诸人来问疾，毗耶居士已忘言。
寄形一榻日蘧然，倚杖支颐髻指天。莫逆过门无子祀，时来鉴井自跰𫏨。
古椿朝菌已忘年，贫病宁须更问天。石弹不妨随物化，自求鸮炙自应便。
竹风带雨作秋声，半睡惟闻鸟雀争。老病衰残惟骨立，白头看镜不须惊。
忘怀缨绂寄浮居，来泛烟波拟钓徒。我欲他时清洛上，为君正橹作鲻鲻。
绿鬓潜惊老境催，更怜衰病困低回。但知周道平如砥，莫问瞿唐滟预堆。
悠扬春梦成幽兴，冷落溪光照酒巵。天阔云浮遮不尽，浪平风过舞涟漪。
云根修蔓绿成阴，风雨园林懒重寻。春日去来人不问，碧桃朱李付幽禽。
春深不见𫛽鹠声，百舌时闻自在鸣。独步移床卧深屋，细看新燕巧经营。
蔷薇正好结花棚，拟为幽轩作锦屏。穷巷寂寥人不到，空藏春色锁深扃。
一番微雨一番晴，淡淡春容照眼明。庭外幽花自开落，飞扬无处觅残英。
晴明百鸟啭新声，摧啄幽花折粉英。冷坐隔帘呼不起，惜春无计若为情。
雨余残日照窗明，风弄行云点点轻。坐对庭阴人閴寂，时闻蛛网挂虫声。
云霭浮空半雨晴，茅簷未忍扫残英。欲寻春物飘零尽，只有黄鹂一两声。
浮花浪蕊自纷纷，点缀梅苔作绣茵。独有猗兰香不歇，可纫幽佩系余春。
翠崖千尺峙云高，楼殿翚飞压巨涛。槛外回峰自连著，祇因潭下有灵鼇。
拨动乾坤步转移，南观北斗有谁知。金乌暮向西山急，晓逐扶桑半夜飞。
五陵公子争夸富，百衲高僧不厌贫。近来世俗多颠倒，只重衣衫不重人。
翠竹黄花非外境，白云明月露全真。头头尽是吾家物，信手拈来不是尘。
这一交，这一交，万两黄金也合消。头上笠，腰下包，清风明月杖头挑。
孟冬改旦晓天寒，叶落归根露远山。不是见闻生灭法，当头莫作见闻看。
昔日沩山水牯牛，自从放去绝踪由。今朝幸遇师登座，未审时人何处求。
我祖别行最上机，纵横生杀绝猜疑。虽然塞断群狐路，返掷须还师子儿。
二女春游阆苑花，醉邀刘阮饭胡麻。仙衣忽逐笙箫去，空倚山头恨落霞。
石桥庵下少徘徊，雪暗松林拨不开。坐久无人天向午，双乌飞上施生台。
□□□□□□□，纷纷红紫簇虚簷。山光不肯饶春色，故向花间出数尖。
轻舟系石依蒹葭，春后清江便是家。蓬底爨烟将稚子，共携渔网晒晴沙。
野白荼䕷夹路长，迎风不断挹浓芳。凤池荀令曾来否，几许薰𬬻敌此香。
辩士祠边半岭松，不容凡木乱江风。筇枝拄到峰头阁，天籁都归十八公。
水石相迎击目新，两峰秀色引朱轮。使君自比兰亭后，金字磨崖更几人。
月分圆影委金波，峰面无尘莹不磨。应是飞仙梳洗处，碧台青绶挂云萝。
橘树松林绿径长，竹篱萦绕当城隍。皇华何异投荒客，已过山川是夜郎。
东晋风流胜事多，一时人物尽消磨。不因醉本兰亭在，后世谁知旧永和。
去意已轻千里陌，深杯难醉九回肠。灞陵叶落秋风里，忍对霜天数雁行。
在巷愧无颜子志，过庐难称魏公心。望尘不敢希潘岳，云满南山雪满簪。
日暖风和柳眼青，冰消鱼跃浪花生。当锋妙得空王印，半夜昆仑戴雪行。
风浪江头正激湍，小亭溪上水平宽。濯缨不做弹冠想，一曲沧浪钓雪寒。
本自无家可得归，云边有路许谁知。溪光摇落西山月，正是仙潭梦断时。
青盖美人回凤带，绣衣男子返云车。上天一笑浑无事，从此人间乐有余。
方寸平田便有余，子孙无复废耕锄。已将不死为嘉种，更向无何筑隠居。
高倚青冥插酒星，山崖谁作醉仙形。从来天地为衾枕，应笑人间有独醒。
片帆寂寞绕孤村，茅屋惊寒半掩门。行草不成风断雁，一江烟雨正黄昏。
城上危亭可摘云，四边山色翠为邻。下窥城郭无余蕴，草色花光尽是春。
东带连山接五羊，西分郴水下三湘。路人到此休南去，岭外千峰尽瘴乡。
失身名利易沉浮，晚悟真筌盍退休。咫尺洞天无间阻，百岩芝蕨为吾留。
老木阴阴拥涧深，九山锁锁问知音。白云仙侣藏云窦，先与好风吹醉吟。
千寻水面跨长桥，隠隠晴虹卧海潮。结驷直通黄石市，连艘横断白湖腰。
危城雉堞对东山，谁创高楼十二栏。独鹤不来松已老，春风动处日三竿。
曲槛危梯紫翠中，苏仙宅畔古城东。不须更著登山屐，万岫千峰一日穷。
城上危亭可摘云，四边山色翠为邻。下窥城郭无余蕴，草色花光尽是春。
修竹苍苍似剡川，浮觞可继永和年。不知谁有羲之笔，欲写兰亭第二篇。
百紫千红一径深，臙脂为地粉为林。有人来问春何在，向道花间无处寻。
结茅编竹对高丛，不种修篁不植松。但得数枝花似雪，何须裁截伴枯筇。
三仙一相有遗风，清淑谁言到此穷。寄与郴阳忠信士，得名端合谢韩公。
娟娟细细两三丛，却厌桃花相近红。已有数枝湘浦月，不消千亩渭川风。
东京吏治孰称循，范晔才书十二人。前日桂阳三太守，许谁来此继芳尘。
不似投壶谩雅歌，纵贤无奈罚觥何。若知蓬矢桑弧意，不用穿杨中鹄多。
和气薰蒸庶草灵，昔年闻有紫芝生。史官不绝书祥瑞，几欲图形献此名。
万萼千枝二月春，只愁风雨便成尘。不知谁撷香英去，自有寻芳拾翠人。
翠珉斜倚若危梯，上出高城下枕池。不但绮罗为戏事，又将台使补庐儿。
危楼百尺对东山，帘幙秋风卷暮寒。每向残阳新月看，几人曾此凭栏干。
雕甍画栋对群山，远目增明尽日看。无奈人心多险伪，须求拳石作峰峦。
筇竹枝弯屐齿摇，登临身觉在烟霄。千峰险似三川峡，一水深如八月潮。
簷楹山影水光中，携酒来时伴钓翁。四岸烟云芳草绿，一栏风雨落花红。
绿如青草净如渊，远近山光上下天。有客凭栏若相问，为言此处似蒸川。
城外高堂俯碧湾，山如螺黛水如环。有时鼓棹来寻胜，直到斜阳未欲还。
一坞春风北苑芽，满川流水武陵花。溪东旧观仙人宅，城内高楼刺史家。
灵寿峰前路有苔，松门依旧对山开。幽人野叟寻僧至，时有辉辉大旆来。
山有香炉水有瓶，斋无尘榻阁无铃。胡床尘拂枯藜杖，门对江山日夜扃。
轩户萧条对北垣，谁来此地种檀栾。无人会得青青意，雨洗风吹叶叶寒。
石甃方池种白莲，庵僧欲绍远公禅。文皮麈尾来游处，谁似庐山十八贤。
雉堞谯楼紫翠环，红尘扰扰白云闲。蛮烟瘴雨千峰外，邑屋人家十里间。
芳春合外茂林中，池上新桥路径通。谁种松篁藏古意，我栽桃李引春风。
寂寂星坛长绿苔，井边橘老又重栽。城头依旧东楼在，未见当时鹤再来。
仙去寥寥几百春，隠居依旧在湖濒。枝头禽语人难会，石上骡踪事已陈。
寂寞荒坛枕水边，长沙施药已千年。松间风露如前日，何事无人更得仙。
朝辞湘楚暮山东，今在蓬莱第几峰。可笑时人空扰扰，武昌山下问骡踪。
圣世休祥见景星，曾闻瑞日庆云生。羽人中夜来朝斗，透过松梢一点明。
藜杖芒鞋过水东，红裙寂寞酒樽空。郡人见我应相笑，不似山公与谢公。
五峰如盖色苍苍，隔断蛮陬与瘴乡。才见山中冬有雪，郴人预说岁丰穰。
东带连山接五羊，西分郴水下三湘。路人到此休南去，岭外千峰尽瘴乡。
萦迂鸟道少人通，只有豺狼夜过踪。自衒崚嶒逾百丈，安知七十二高峰。
瘴山蛮岭鬭嵯峨，高可跻登不可磨。万岫千岩皆阘茸，一峰孤秀不如多。
培嵝崎岖面碧霄，何曾温润似琼瑶。一堆顽石郴江上，纵有昆刀不可雕。
休言鸟道与羊肠，鸟道羊肠不可方。却喜年年种麰麦，山中不用有桄榔。
牛山日日夕阳红，鹿洞年年草色浓。更有当时马行处，郴人犹指旧骡踪。
人世哓哓已不根，更堪顽石亦纷纷。何如缄口藏长舌，道路如今已厌闻。
风驭云轩鹤羽轻，野麋常此望霓旌。当时岩下藏身处，依旧春来草自生。
空山夜雨鬼神愁，怪石层崖虎豹忧。鸟道不通车马到，只供衲子羽人游。
泉如铅汞流丹灶，石似珊瑚出海涛。不会当时融结意，区区虽巧亦何劳。
勾践因何渡楚川，苍苍双石卧寒烟。当时纵使为淫巧，片石安能作履穿。
扁舟斗转急如飞，对此令人忆退之。不但郴江有佳句，叉鱼祷雨尽留诗。
老蛟力鬭死池中，山下流泉暗谷通。风雨年年常十五，休将涓滴强邀功。
卷地江流绕古城，参天乔木一洲横。年年秋雨无情甚，沙嘴才高又压平。
楚俗声音误最多，近来方证桂门讹。分明流向郴人道，此水今名崇德河。
溅溅溪水石磷磷，两岸山花野草春。流去前滩何处问，不知当日怨何人。
不求至道不修真，一穴涓涓岂有神。王锡苏耽已仙去，未应皆是酌泉人。
朔月盈亏已可疑，随泉上下更难知。钱塘江在吴山外，谁见来时与落时。
可畏人情与世途，险如波浪起江湖。岂知荆楚山川地，坎井泓泉无处无。
苏仙旧隠已藤萝，橘井空来岁月多。摘叶汲泉皆朽骨，郡人犹说愈沉疴。
未载人间肘后书，此名直恐是相诬。古人诗病知多少，试问从来疗得无。
清冽渊渊一窦圆，每来尝为试茶煎。又新水鉴全然误，第作人间十八泉。
谁将炎热换清凉，可使澄泓作沸扬。从赐骊山妃子沐，人间处处重温汤。
僧舍灵源静不流，只供斋钵与茶瓯。直应老衲投薰陆，石罅云根久未收。
玉为曲糵石为垆，万榼千壶汲未枯。山下家家有醇酒，酿时皆用此泉无。
流出山根无尽时，潜深不似瀑泉飞。此时非净还非垢，欲洗须知是钝机。
太阿气在斗牛边，报惠论雠世有仙。黥贼东来携败铁，地灵安肯为生泉。
玉洁冰寒彻底清，不因汲引有亏盈。廉泉让水贪无异，空使时人恶此名。
春欲为霜夏欲冰，一山寒气逼人清。应知炎冷难同处，甘与汤泉各自生。
不分涓滴溉田畴，只有重滩碍巨舟。险似瞿塘并赣水，岂能如鉴泻清流。
聊依枯木伴寒藤，曾为当年孔傅生。寂寞空山穷谷里，如今文杏又争名。
莽草寒芦事不经，八峰深在乱云层。只因一句鹅湖谶，直至于今有此称。
灵寿山前古梵宫，粥鱼斋鼓白云中。衲僧若会蒙泉意，竟与曹溪一径通。
十里城南古道场，一泓寒水翠微傍。幽人衲子时来汲，疑是山中草木香。
城外招提竹隠门，更无一点利名尘。蒲团纸帐松窗下，却有安禅藏卷人。
寺古僧残丈室空，我来试问老禅翁。直松曲棘都休道，庭下山茶为甚红。
郴江东畔小禅林，谁见当年地布金。夜磬一敲僧定出，水声东去月西沉。
修篁乔木水西涯，古屋颓垣达磨家。持钵但闻僧乞供，杜门不为客烹茶。
竹外长桥过水西，林中钟磬旧禅扉。筇迎残月僧包去，帆背斜阳客艇归。
石虎城西郴水边，支提突兀祖灯传。有人认得双岩桂，何必庭前柏子禅。
江岸南峰对石城，僧房高在乱云层。台前天阔秋多月，塔上风微夜有灯。
谁营僧舍近西城，今与行人作短亭。庭下秋风花簌簌，门前春水竹青青。
空庭生草路生苔，寂寂荆扉小径开。有客试泉方到此，须知不是为僧来。
老僧不复识丛林，只说幽栖是息心。可惜一溪东去水，更无轩石称登临。
楚人未筑上游城，千古冤声尚未平。雉堞已然无石虎，不知何用昔时名。
郴江淼淼接湘天，层壁重崖北水边。数日东风春浪恶，渔舟不是莫愁船。
羽节云旌事已空，旧庵今在最高峰。拂坛不见当时竹，系马犹存旧日松。
国史班班有旧闻，欲将重说与郴人。教知蔡妇潸然意，可比神仙噀酒神。
颍人间欲问郴人，卫飒如何似寇恂。只恐当时遮道者，不应皆是惜留人。
疏林翠竹水沧沧，问是刘公旧隠堂。但得青编有完传，故居寂寞亦何伤。
山中闻有酒官泉，复有窊樽在水边。荆楚人皆喜群饮，见时应有口流涎。
林花岸柳草芊芊，山下长桥跨碧川。往事茫茫无问处，不知迷俗是迷仙。
恶名辨正可无疑，已有金华学士题。寄语往来荆广客，鬼门关在鬰林西。
从古常闻有漏天，此言恐是里人传。山深自合常多雨，不是娲皇补未全。
柜中飞出过辽天，楼上归来又几年。云物已闲松已老，芝田依旧在桥边。
凤出明时欲览辉，栖桐食竹屡来仪。空山穷谷无丹穴，肯伴鸱鸮共一枝。
山似龟形古戍西，路人到此欲稽疑。刳肠钻灼犹难信，顽石何缘解有知。
竹简韦编写六经，不知何用捣枯藤。自从杵臼深藏后，采楮舂桑事已更。
岸草江花对夕阳，满船新月夜鸣榔。秋清菡萏红千柄，风静琉璃碧一方。
马蹄西去夕阳催，浓淡寒山翠作堆。北雁无情怕秋热，带将寒信过江来。
数叶荷衣一短藜，春波亭上倚斜晖。无人会得诗中画，凭尽阑干又独归。
春来犹未到金庭，桃杏离披柳已青。直待斜阳方兴尽，一筇独立紫微亭。
细雨斜风入乱山，湿云堆里见东关。一筇来访林间寺，杜宇数声春又还。
筇杖芒鞋上小蓬，半篙春水饱帆风。两关三寺山无数，藏在蒙蒙烟雨中。
一溪清泚万峰环，人过重重紫翠间。绿竹乔松三十里，云中犹未见苏山。
蓬池旧草绿茸茸，爱酒清谈隠者风。纵似步兵成底事，啸台依旧夕阳中。
心若金兰过耳余，春来还共客东都。几时却泛清河水，已约荆谿共卜居。
太白仙人白玉篇，逸才清思两难全。如今貂尾容相续，只恐巴吟不足传。
湖上千山山外天，寒光翠色混轻烟。篮舆路转重回首，疑是松江在目前。
湖水随风洗岸沙，笋梢成竹荻生芽。不知谁唤春归去，留下子规啼晚花。
小窗杯酒恨匆匆，别后谁来旅梦中。寒食东风归去后，寻盟须过蒜山东。
斜阳骑马末山隈，淡碧晴空雁字回。一片愁怀似黄叶，晚风吹送九峰来。
苍苍黄叶满闲亭，门对南山数点青。过客不知兴废事，犹言汉县是高亭。
兔葵燕麦撼春风，废址颓垣古县封。聚落已迁江上去，隔林已旧雨三峰。
晓渡黄花溪水湍，鸣榔身在小沙滩。盘斜曲踏畬田去，露下星稀霜月寒。
萍乡路与醴陵通，溪上长亭草木中。行尽江南有山处，门前隔水是湘东。
春尽江南归已迟，湘南风雨度花时。无因剪取湘江色，携看江屏画竹枝。
扶疏碧树想吾庐，近隔清江几舍余。少听光风吹剩水，未妨萧寺曝新书。
门横路断竹为篱，雪色漫漫瓦屋稀。黄领青腰墟市罢，尽沽红酒夕阳归。
上蔡人归古县封，蜀江依旧水流东。末山云散庵犹在，敖岭丹成井已空。
城外斜溪踏水过，不沿危磴却扪萝。明朝又入宜春去，想近湖湘山更多。
孤猿啼处宿山村，读尽离骚自掩门。寓意偶成长短句，半窗灯火月黄昏。
老僧搘竹面如灰，门闭寒云冷不开。车马纷纷多少客，端知不是爱山来。
九峰深处是禅关，依旧居人说了然。一句本来男女话，当时应为灌溪传。
悠悠休问渡江萍，山人毛人丹已成。路入潇湘向西去，暮云寒日下孤城。
南国春光一半归，杏花零落雨霏微。新晴院宇寒犹在，晓絮欺风不肯飞。
门外绿杨啼乳鸦，弄黄梅子压枝斜。残书读罢无功课，遶径来寻未落花。
蜂儿撷蕊趁花心，燕子衔泥掠柳阴。处处浸秧黄乍吐，护田肥水半篙深。
幽居懒慢养余生，强为春风处处行。藉草弄花终少味，寻山爱竹尚多情。
竹杖芒鞋蹋短蓬，没篙春水饱帆风。两关三寺山无数，尽在蒙蒙烟雨中。
凿井耕田仅万家，农夫农妇毕丝麻。夜来得雨陂塘足，村北村南罢踏车。
荒陂终日水车鸣，村北村南共一声。掠面轻风吹小雨，鄙夫诗向此时成。
秋色何妨陪露菊，岁寒真欲友霜筠。只应涧底桃花笑，苦爱微官不避秦。
野树疏疏透夕阳，归鸦零乱不成行。春风可是闲来往，时送江梅一阵香。
冰柱雪车谁复作，矾头凌面未能摹。北窗挥汗浑无奈，漫借君家却暑图。
楚酒困人三日醉，园花著雨百般红。凭谁画出陈居士，亭角寻诗满袖风。
村巷深深桑柘烟，园林寂静落花天。柴门有客忙相揖，摇手低声蚕大眠。
两两垂髫窈窕娘，含羞无语莳青秧。翻思贵室千金女，笑倚红楼抹晓粧。
初凉宜夜透衣罗，时见流星度绛河。渐觉露漙金掌重，梧桐影外月明多。
小醉初醒过竹村，数家残雪拥篱根。风前有恨梅千点，溪上无人月一痕。
无聊病酒对残春，帘幕重重更掩门。恶雨斜风花落尽，小楼人下欲黄昏。
病来谩喜折钗股，老去尚怀双脊龙。他日扁舟会乘兴，摩挲圭璧小从容。
学诗浑似学参禅，竹榻蒲团不计年。直待自家都了得，等闲拈出便超然。
学诗浑似学参禅，头上安头不足传。跳出少陵窠臼外，丈夫志气本冲天。
学诗浑似学参禅，自古圆成有几联。春草池塘一句子，惊天动地至今传。
菡萏香莲十顷陂，小姑贪戏采莲池。晚来弄水船头湿，更脱新裙裹鸭儿。
夜来霜重著栏干，玉殿无尘玉甃寒。日日君王罢朝早，禁廷无事一冬闲。
帘外微明烛下妆，殿门放钥待君王。玉阶地冷罗鞋薄，众里偷身倚御床。
昨夜新霜满玉阶，初冬处处火炉开。中官逐院传宣赐，南国诸侯进橘来。
玉墀夜色昼昏昏，催放朝班散侍臣。随驾上楼同看雪，万重宫殿一时新。
莲烛千枝夜宴迟，君王索笔写新诗。宫人和得争先进，偏爱宋家兄弟词。
一别长安西复东，琵琶旧地已应空。当时风景归何处，须信人生是梦中。
城西古地昔同游，望月思家相对愁。明月秋来应更好，何人看月又悲秋。
故人陈迹生蛛网，古殿苔深叠绿缯。簷雨晚秋鸣槁叶，窗风深夜触孤灯。
悲欢回首两茫然，忆别龙门又半年。应是旧时歌舞处，和风开冻一层天。
一夜长风无片云，晓来风动似初春。应知春近催桃李，更有轻寒不著人。
拂槛垂杨雪后青，谁家朱阁晓来晴。拂帘动幕无人解，先把春愁寄有情。
断蓬泛梗偶相依，一别重逢又几时。人世悲欢消遣尽，为君流泪忽沾衣。
数星点点间微河，城上三更树影蹉。霜落夜深风悄悄，月明无限客愁多。
半消炉火夜三更，欲灭青灯暗又明。闭户无人瞑目坐，此时一念悟浮生。
东风冷峭著衣寒，云影深沉美睡天。青杏园林花尽落，晚风吹雨湿秋千。
淡薄晴云放月华，晚粧新晕脸边霞。管弦楼上争沽酒，巧笑车头旋买花。
骄马金鞭白面郎，双鬟小女坐车箱。轮声辘辘归何处，留得红笼绛蜡香。
燕丹计尽问田生，易水悲歌壮士行。嗟尔有心虽苦拙，区区两死一无成。
东风堤上送行人，渐出城来渐少尘。柳色已深花又落，客来下马独伤春。
沙鹭汀鸥尽日闲，水边风起万荷翻。客来莫厌重楼望，树杪阑干直对山。
水上亭台凉气多，扣舷倚棹唱吴歌。何人为放青莲出，剪却翻翻一万荷。
一曲清池柳岸风，长苗新稻短蒲茸。功名由命何须问，幸有沧浪作钓翁。
倦客无眠听晓钟，五更蜡烛泪消红。城西古寺来何处，今日分携独向东。
春灯欲尽晓鸡啼，残月影中征马嘶。为语相逢不消喜，相逢终有道分离。
原头绿尽柳初芟，落月满川风满衫。已过寺西三十里，为君回首驻征衔。
屋角纤纤挂断虹，清蝉一噪起高桐。天涯云尽见残日，林下雨余来好风。
潇洒南轩与病宜，庳床长簟碧纱帏。三更月上梦初觉，竹影满窗风入衣。
斗柄阑珊风瑟瑟，银河错落露森森。人声静后幽虫急，月色好时清夜深。
门外清流系野船，白杨红槿短篱边。旱蝗千里秋田浄，野秫萧萧八月天。
新插茅簷红槿篱，秋深黄叶已飞飞。滩头水阔孤舟去，渡口风寒白鹭啼。
古寺人闲僧掩扉，客来下马解尘衣。双松带月风蝉噪，古阁鸣钟夕鸟归。
一片秋天碧万寻，月华初上水沈沈。遣愁不用先愁醉，更看清光到夜深。
猎猎西风秋水清，野花寒草傍流生。沙边水鹤待鱼立，石底暗蛩先夜鸣。
船尾初回转野湾，波平天浄惜投竿。飞飞小蝶秋花晚，啧啧沙禽野水闲。
落景秋云晚不开，天寒古岸野船回。初惊波面微澜起，已觉风前细雨来。
渡头风雨晚生寒，蓑笠渔翁坐钓船。为问篷中有鱼否，一双新鳜出笼鲜。
天寒野店断人行，晚系孤舟浪未平。半夜西风惊客梦，卧听寒雨到天明。
渡头烟雨欲昏天，湾畔枯桑系客船。风打篷窗秋浪急，一杯寒酒夜深眠。
闲来便是日侵阶，窗下棋枰林下杯。晓解扁舟又南去，百年还得几回来。
三年流落寓于陈，一命青衫淮水滨。城北桥边长送别，扁丹今自作行人。
十年落泊竟何成，人事纷纷几废兴。今日扁舟淮上去，青山似与客相迎。
渺渺长淮去不休，行人独上寿阳楼。一阕长歌不须唱，山川都是旧时愁。
长淮不断水悠悠，楼下行人淮上楼。谁谓满前风景好，古今供作别离愁。
酒醒窗明月半川，怯将病齿潄寒泉。楼西别有清秋色，一片淮山在晓烟。
闪闪青灯照薄帷，幽人不寐自吟诗。僧来邀我更深坐，待听山风到树枝。
藕梢菱蔓绿才深，日射游鱼聚岸阴。呴沫已知为计尽，渚鸥沙鹭亦何心。
湖北风来吹晓钟，湖边渔客闭船篷。波光不动天光阔，更在浮烟细雨中。
风荡云容不成雪，柳偷春色放冲寒。湖边艇子冲烟去，天畔青山隔雨看。
野岸北风归客愁，浮烟不动雨飕飕。围成野色萦纡岸，点破湖光三四鸥。
谁道原头春未回，柳梢黄软冻齐开。争惊腊日峥嵘尽，忽问田翁乞野梅。
蔓草悲风知几秋，黄桑晚叶野云愁。偃王城下樵苏尽，犹有耕人指旧丘。
阊阖楼南粉署西，旧时种柳长应齐。如今冷落穷山县，卧听春风百鸟啼。
东风吹雨夜侵阶，楼角长烟晓未开。何事旧时愁意绪，一番春至一番来。
面冷春霜拂瓦干，晓风吹雨冻阑干。柳梢黄弱梅苞破，更放东君几日寒。
灯火人家夜不收，三更明月过南楼。风烟随处自能乐，何事客心还独愁。
喧喧野县自笙歌，风卷高云天似波。谁谓楼前明月好，月明多处客愁多。
墙外谁家桃李开，何由花下一徘徊。先教飞絮传愁去，却遣游丝取蕊来。
人闲漏永报春晖，日过簷牙梦未回。隔夜雨飘梅蕊尽，入帘风卷柳花来。
越衫罗薄逆新凉，扇剪青绡秋水光。花前一把罗敷手，直到花残襟袖香。
弯弯凉月帖淮天，露湿蒲梢风堕莲。松盖草茵迎不至，南山桂子老秋烟。
芦梢林叶雨萧萧，独卧孤舟听楚谣。生计飘然一搔首，西风沙上趁归潮。
僧房秋夜月明天，下马拥裘人悄然。老僧何事亦晨起，清磬一声惊客眠。
新亭登眺解征鞍，飞鸟悠扬云意闲。谁谓尘埃无野兴，故乘风雨看秋山。
云卷山光到眼前，满川摇落早秋天。客来系马成何事，风雨寒窗一觉眠。
城头落日在旗竿，城外长淮水浸天。左海门前灯火尽，橹声呕轧夜深船。
团金袍袖群长靴，寒食宸游乐事奢。风摆珠帘红幕润，满宫春雨落梨花。
夜深传警报更筹，霜桂月华寒未收。昨夜雨昏今日朗，一番风雨一番愁。
鼓角凌虚雉堞牢，晚天如鉴绝秋毫。山川摇落霜华重，风日晴明雁字高。
水满城西钓艇横，云豪风弱晚冥冥。天寒小店人愁雨，灯暗孤舟客卧听。
断霞归鸟隔山钟，日过西山转海空。长恨南城催晓急，五更吹角怨秋风。
海天秋雾暗乘槎，风响空山浪卷沙。杳杳橹声何处客，一帆冲雨暗天涯。
荒秋野水间荆榛，惟有青山日对门。草木向阴犹带雪，风光近腊已如春。
清泉十丈白如浆，甘似醍醐透椀凉。君欲道中无渴死，百寻操绠莫辞长。
青衫厌著待封侯，慷慨知君定远流。莫叹书生长龌龊，元戎曾与报更筹。
磔牛门外色初分，共喜钗头彩胜新。花萼怯寒犹积雪，鸟声催报已知春。
日长残雪滴高簷，院静人闲风度帘。可是岁华随日好，故应愁恨逐春添。
冰消水面波光动，日暖树梢花意归。世上繁华随日好，却应春浅胜芳菲。
梅梢柳眼弄春娇，云暖南山腊雪消。近郭樵渔成野市，远村箫鼓隔溪桥。
荒围午日照青芜，树罅鸣鸠相应呼。一片阴云送山雨，渐渐新麦地亲锄。
萧萧小雨不能收，一霎西风便似秋。枕席夜凉灯火暗，丁丁更漏隔南楼。
风暖日高花气动，鸣鸠乳燕自求群。经营美景还诗匠，倾扫顽愁頼酒军。
沙田小雨不成泥，一带溪光照翠微。远目直随残日尽，晚云还望故山归。
近郊小径绝人行，水满菰蒲取次生。沙岸雨来长集燕，桑田深处忽闻莺。
学省归来门巷秋，伴眠书史满床头。低云漠漠梧桐晚，屏上江山亦解愁。
日落星稀河汉微，清秋一点水萤飞。凉风白露愁先觉，可待梧桐报即知。
维摩丈室自萧然，病起新凉得恣眠。我愧声闻难问疾，想君独对散花天。
诗将收功久戢戈，羸师再鼓奈疲何。想君无物惊禅定，独未能除是此魔。
不复当年端正楼，多情犹问故宫游。山川不改繁华尽，须信人生一世浮。
昏昏落日下墙东，历历晴云送去鸿。岁晚苍槐甘老大，尽将黄叶付秋风。
地吉泉甘庆所钟，直疑遥与惠山通。曲肱烦暑都消尽，如卧萧萧紫竹风。
卑如扬子官执戟，贫似玉川居洛阳。不敢弯弓轻妄射，争如覆被逐山郎。
十二巫山耸翠峦，楚王宫殿玉巑岏。定知为雨为云处，不似当初梦里看。
云雨朝朝峡里兴，可能无复梦中情。巫娥若问谁为赋，敢乞君王道宋生。
沛公百万保咸阳，自古柔仁伏暴强。慷慨悲歌君勿恨，拔山盖世故应亡。
君王不解据南阳，亚父徒夸计策长。毕竟亡秦安用楚，区区犹劝立怀王。
萧公俯仰系安危，功业君王心独知。犹道邵平能缓颊，君臣从古固多疑。
登坛一日冠群雄，钟室仓皇念蒯通。能用能诛谁计策，嗟君终自愧萧公。
贾生未免孝文疑，自古功名叹数奇。逐得洛阳年少去，白头绛灌亦何为。
李广才非卫霍俦，孝文能鉴不能收。君王未是忘征战，何待高皇万户侯。
轩冕功名何足为，先生聊作易农资。汉庭诛死皆卿相，犹说才能胜滑稽。
百华衣上渍余香，夜照犹烦蚌有光。解道温柔胜武帝，不知壮发似元皇。
苦心膏沐不论赀，富贵人生各有时。直使中流畏仙去，君王何啻似婴儿。
直言请剑斩安昌，勿谓朱游只素狂。君看汉家文景业，张侯能以一言亡。
乡原世尽谓醇儒，汉室倾危孰与扶。试问不言温室木，何如休望董贤车。
力回汉鼎未收功，又道将军世上雄。不悟折腰同龋齿，百般装束为秦宫。
田野高风过有薰，庙堂经画竟无闻。固应竹马思元子，江左兴亡不在君。
低云著地晓悠悠，雨湿帘旌不上钩。江北江南千万里，年年长向此时愁。
浮云冉冉送春华，怯见春寒日欲斜。一夜雨声能几许，晓来落尽一城花。
月落暗虫啼不休，五更白露晓悠悠。西风是处将摇落，可但梧桐独报秋。
积雨空阶生绿衣，幽幽点点弄秋姿。黄昏楼角看新月，还是去年牛女时。
身逐孤舟似断云，故人追送尚殷勤。秋城夜泊西风岸，落叶悲虫独自闻。
衰柳苦催空壁月，悲虫真吊短檠光。无情少壮抛人去，只有穷愁气味长。
欲盗羲和一点春，五更注想隔重云。如何但欲独不死，分我刀圭未费君。
昔见将军破虎鞯，玉堂曾共扫千言。功名老去皆蹉跌，相见谆谆劝学仙。
无复颠狂似少时，逢君犹自说蛾眉。玉堂旧事君休念，两袖啼痕又送谁。
枝上啼鸦巢欲成，晴簷向日乳鸠鸣。可怜霜雪余威尽，春草无名著处生。
一辞螭陛走天涯，客路悠悠老岁华。住久不知身是客，自来堂下采黄花。
晓雨催春不惜花，乱红飘泊委泥沙。伤心忆得年时事，白发风前只叹嗟。
红杏墙头最可怜，腻红娇粉两娟娟。晓来并逐东风尽，容易分飞又一年。
嫩紫妖红惜不得，乱随风雨点蓬蒿。荒田野草花开晚，主管春光输尔曹。
高楼春昼独惊心，白日闲云亦自阴。风雨催花花已尽，满城新绿乱鸣禽。
萧萧古道西风雨，惨惨黄昏匹马行。未遇功名莫嗟叹，逢时更自忆平生。
乞食高僧午未归，秋庭落叶日晖晖。萧条古寺松阴下，簷铎风中乳鸽飞。
秋林落叶已斑斑，秋日当庭尚掩关。扫榻昼眠听鸟语，可怜身世此时闲。
木落风高秋雁归，初晴野水涨清伊。东流会向淮南去，凭寄秋来无限悲。
年来诗酒最关身，满酌休论薄与醇。愁见洛阳秋夜月，无情偏照不眠人。
尘埃容易点吴衣，泽国秋来信息稀。想见淮南初木落，秋云秋水雁初飞。
蔼蔼晴郊花气浮，午窗正睡拥驼裘。觉来鸟雀茅簷静，屋角春风怒未休。
照水轻明杨柳芽，隔林相映占巢鸦。东风香草城边路，到处人家尽是花。
淮上春风万鼓鼙，落帆舟泊岸边矶。喧喧野市残阳里，沽酒携鱼客散归。
绿叶阴阴护翠枝，晚花虽小亦应稀。东风不惜残桃李，吹作春愁处处飞。
班郎握笔未封侯，嗜酒扬雄欲白头。寂寞著书谁作伴，雨枝风叶碧梧秋。
酒病岑岑更怯寒，一窗疏雨拥衾眠。西风一入庭前树，便有秋声到枕边。
洗来桐叶晚青青，积雨阑干暗菌生。墙角半倾苔晕合，萧萧风草一蛩鸣。
虹长饮雨川无滴，苹末生风沼有波。一扫烟云不知处，夜天如水泻银河。
寒雨萧萧桐叶惊，浪浪还作夜阶声。西风忽起幽人觉，枕簟凉时向五更。
苍苍落月井梧西，睡觉幽人自卷帷。只有林莺知梦断，晓庭人静语移时。
平田小雨润新耕，晓日园林信脚行。衬步野芜吹面柳，可怜春物总多情。
动地春风晚未休，吹花折柳却成愁。尘埃不用频车马，独卧氍毹正拥裘。
邾城山下梅花树，腊月江风好在无。争似姑山寻绰约，四时长见雪肌肤。
病腹难禁七椀茶，小窗睡起日西斜。贫无隙地栽桃李，日日门前自买花。
伏暑新除风露清，五更山舍一鸡鸣。幽人枕上朦胧睡，卧看东冈次第明。
怒河凭雨正奔流，踏跕卑梁滞去舟。淹泊我生应有定，不须归怨一污沟。
袅袅悲蝉古柳风，水边幽草已鸣蛩。长河未放羲和宿，却放斜阳更向东。
夜空如鉴碧新磨，倒影疏星乱素波。天色水光无别处，为君垂手揽银河。
廉纤小雨作春愁，吹湿长云漫不收。架上酴醾浑著叶，眼明新见小花头。
槐叶青青染不如，护巢鸦语有新雏。萧萧晚雨窗鸣急，卧稳藜床玉枕书。
天低芳草接浮云，万柳含烟翠不分。燕子归时花遍落，暮云和雨入黄昏。
春阴只与睡相宜，卧听鸣禽语复飞。一缕断香浮不散，何人深院昼熏衣。
残红新绿间秋千，寒食园林人意阑。一阵春寒花上起，画廊连夜雨珊珊。
霭霭芳园谁氏家，朱门横锁夕阳斜。鸠鸣鹊噪闲庭馆，尽日春风吹百花。
百感摧伤强对春，看花花畔独沾巾。祇应闭目林中坐，须学无言壁下人。
水满清淮自在流，落花吹尽浪悠悠。总将春雨为春泪，未比思君一半愁。
近来消息愈堪猜，飞鸟无情不肯回。惟有清淮慰人意，春流日日自东来。
新蝉上树空遗蜕，野雀哺雏争小虫。粉沾衣袖竹枝雨，香满水亭荷叶风。
落日鸣蝉夏木荒，芙蓉半落柳成行。何人纨扇生新恨，亭馆迎秋夜夜凉。
拒霜灼灼欲破红，夜来雨落荒兰丛。空亭无人日色午，但听桐叶惊秋风。
支离卧病不知秋，暑退初惊大火流。蟋蟀知时鸣近壁，银河照夜直当楼。
萧条岁晚搔双鬓，流落天涯念旧游。惟有醉来心暂展，无钱沽酒合长愁。
萧萧衰草傍墙生，中有寒虫白日鸣。秋物荒凉禾稼熟，悠悠驱马水边行。
南山云起满庭阴，帘幕初凉七月深。桃子压枝桐叶老，连绵风雨作愁霖。
离披衰柳已无蝉，黄叶闭门风雨天。陶令无钱难得醉，竹窗过午枕书眠。
秋晚萧条风露清，星河耿耿漏丁丁。祇应新月频相见，长向玉楼东畔生。
微云淡月夜朦胧，幽草虫鸣树影中。不待南城吹鼓角，桐声长报五更风。
袅袅霜风吹碧梧，孤城残角奏单于。山川浩荡愁千里，楼阁黄昏月一梳。
景湖门外有汀洲，灼灼红莲照碧流。公子不归时节晚，雨枝风叶卧清秋。
寒泉背石老松根，禅室幽人古像存。长恨千年无屈宋，楚招难与此遗魂。
旅居泽国小园林，千里相望岁暮心。想见竟陵残雪里，新梅点雪橘垂金。
小小园林点点梅，如今绰约为谁开。只应清夜新霜里，依旧横斜倒影来。
他日华陵迹已陈，嘉辰怀旧一销魂。小园幽径谁相念，应有新梅觅故人。
堂下幽芳自可人，北风一为屏埃尘。上元簪珥玲珑玉，却曳青霞霜女裙。
诸佛苍然照殿楹，圆光明满自然灯。千年遗事无人问，馆后高眠久属僧。
峨嵋前约已成空，风雨萧萧送暮钟。何用忘机来问话，不如松下谒痴龙。
世味嗟予淡莫加，更将诗句寄烟霞。自怜落笔无好字，不及扬州王谢家。
雄吞六国弱秦强，壮士逡巡野水傍。耕叟不知鸿鹄志，笑观宫室忤陈王。
楼殿沉沉锁夜烟，秋灯一点佛龛前。梧桐叶上三更雨，亦有愁人独自眠。
白发荆州叹滞淫，吴衣重杵洛城砧。遣愁莫上高楼望，只有秋来昼日阴。
零落宫墙官树秋，行人东去路悠悠。祇应楼下邯郸路，亦有离人对此愁。
漫学文章弊性灵，屠龙艺就误平生。翩翩仕路新冠盖，何用扬雄强作经。
明道新坟草已春，遗风犹得见门人。定知鲁国衣冠异，尽戴林宗折角巾。
纷纷俗物久堪憎，爱子萧萧眉宇清。莫叹青衫掩事业，白头卿相死无名。
是非得失一区区，蚊蚋啾啾共一壶。不学退之求羽翼，惟凭一梦到华胥。
谁云造化本无情，利害乘除理甚平。莫逐众情生愠喜，君看三四孰亏盈。
谁云至理宗无相，大道由来万法兼。且以声音为佛事，晓敲清磬诵华严。
浮世荣枯理易观，不劳重取朽龟钻。直应桃李繁华日，便把荆榛寂寞看。
西风袅袅木飕飕，身在江湖北岸州。自古楚人词最好，为君重赋竟陵秋。
对酒聊同楚人醉，哦诗惟听越吟声。洞庭北岸孤城下，落月西风听晓莺。
秋城草树欲黄昏，微迳新晴菜甲新。便好灌园从老圃，此怀原是汉阴人。
逢秋种菊尚殷勤，隙地侵寻欲过邻。便好采花供服饵，形容已似泽边人。
秋思乡愁两苦辛，每临西北望秋云。此生更老情终在，谁为寄声千里人。
楚天未白转星河，楼角先吹出塞歌。长愧侵床五更月，殷勤无计谢姮娥。
高林败叶已飕飕，更有寒莎翠已收。若道神仙脱情累，如何独唱感庭秋。
秋庭听雨断人声，凉入衣裾秋意生。临水登山送归语，怜君解有许多情。
万声沉寂漏丁东，金井栏干上暗空。半夜西风人未觉，秋声先报草根虫。
楚乡秋早倦炎蒸，长恨梧桐不可凭。爽气忽随风雨至，晓堂无寐独神惊。
中宵爽气入衾裯，簷雨浪浪晓末收。三伏炎歊扫除尽，待教明月放清秋。
姮娥药熟桂华新，满贮清光待出云。徐御冰轮行碧落，世间多少感秋人。
长恨章华亦陋夫，周秦仅可胜登徒。谁知南楚仍穷巷，骨像何妨自应图。
日转秋庭树影斜，风来粉蝶胜悲笳。祇应宋玉秋来梦，常在墙东阿子家。
楚乡风物淡悠悠，独掩闲门客滞留。尽日无言对秋雨，相敲蕉叶各吟秋。
荒凉台阁追随事，懒慢江河放逐臣。应是主人怜寂寞，僦居仍有小园春。
风霜老枿蹙龙蛇，中有青春白玉葩。要使根深生意遂，不妨秋雨卧泥沙。
出架蔷薇秀晚枝，雨余屋角理蛛丝。可怜一曲秋风地，万思千情鬭入诗。
萧条秋圃风飞叶，却有黄花照眼明。已过重阳慵采撷，自嫌亦作世人情。
祸福茫茫不可猜，可能凭势即无灾。相君西闼挥毫日，岂料方还此地来。
依依漠漠复纷纷，触处相随过晓昏。知是妄缘除不尽，更教风月助吟魂。
为爱墙隅芳草色，故遮霜霰待新春。火烧雨洗寻无处，祇有东风吹旧尘。
三亩寒园春欲回，浅池低树忽飘梅。楚乡万里霜云尽，归雁行行斜日来。
两架酴醾侧覆簷，夏条交映渐多添。春归花落君无恨，一架清阴恰满帘。
野水弯环夏木森，清蝉晚噪碧云深。扁舟两桨谁家子，万里江湖此日心。
蕲簟纱厨与夏宜，法曹腰腹大何为。重云到地翻盆雨，却是幽人稳睡时。
千蛙鸣噪污池水，万螘奔驰一腐虫。得丧世间能几许，冥冥高处有飞鸿。
凉风一扫宿云轻，隠隠收雷不复惊。试决小池疏积潦，谁教蛙吻顿无声。
风转翻翻梧叶惊，入簷白雨打窗鸣。应将清绝酬无睡，稳听空阶半夜声。
女几山前官舍清，遶堂鸣涧夜泠泠。尘埃别后何由见，簷雨三更起坐听。
康济朝饥进汤餠，谁何午睡属新茶。读书隠几聊复尔，谢客扃门岂不佳。
甘风远集闻朝嘒，怨月深栖有夜鸣。凉牖疏明稀老翠，雨畦幽独立新清。
学道穷年要有得，强颜干世欲何求。病栽薏苡无劳谤，湿要鞠䓖不待搜。
欺马街泥未肯干，重城含雾晓漫漫。谁令万屋淋漓雪，犹作长安半夜寒。
杨柳藏鸦笋作竿，晓风吹雨作轻寒。清阴一片收春去，留得蔷薇数点殷。
蔷薇倒架笋过邻，梦泽茫茫欲晚春。绿暗红稀君莫叹，满枝梅杏欲尝新。
洗雨吹风送晚春，尽收红紫布青云。眼前消长谙已久，清坐不妨长闭门。
荒畦零乱满芜菁，春事收功欲老成。鹊噪鸠鸣莫无頼，晓枝千啭有雏莺。
此君堂后青苍玉，别后何曾寄一声。想见秦淮月堂下，西风吹浪拍堤平。
璧月琼枝不复论，秦淮半已掠荒榛。清溪天水相澄映，便是临春阁上魂。
曾作金陵烂漫游，北归尘土变衣裘。芰荷声里孤舟雨，卧入江南第一州。
积雨荒池水欲平，轩窗长夏有余清。公余一枕沧浪梦，卧听风荷受雨声。
池水亭亭如有光，晓风清露点新粧。翠帷自障非游女，多谢经营白鹭郎。
不许多闻长乐钟，打包旦遇又匆匆。长安城里谁相识，只有周南太史公。
老去相看情益亲，河梁分手欲沾巾。祇应诵得离骚赋，长作行吟去国人。
区区奸智终何补，不悟身犹弄伎儿。蛇断楚郊秦未觉，鬼谋曹社梦先知。
嬴秦余祚已蛇分，车府凶高尚畏人。安有区区犹指鹿，从来菽麦不曾分。
千金一饭恩犹报，南面称孤岂遽忘。何待陈侯乃中起，不思萧相在咸阳。
云梦何须伪出游，遭谗犹得故乡侯。平生萧相真知己，何事还同女子谋。
逃战彭城似去邠，兴王可即废为臣。中原多少堪忧事，劳苦君王八马奔。
上国归来岁月深，悲嗟脱剑挂高林。欲知不负徐君意，便是当年让国心。
楼上珠帘拂疏网，却匀愁黛对凌波。也知新旧争多少，敢话机头织素多。
姓陶令尹今何在，空补陈编归去来。安得春江作春酒，百年长与子衔杯。
永丰坊里旧腰支，曾见青青初种时。看尽道边离别恨，争教风絮不狂飞。
过雨山亭暑气微，老人犹未试生衣。满园闲绿无人到，春日南风燕子飞。
我欲留春情不浅，青春别我苦无情。敬亭山下红千树，日日南风绿满城。
翠树阴阴晚雨回，江山清润绝纤埃。军厨煮酒香初熟，更钓溪鱼斫鲙来。
流落天涯一病身，簿书丛里费精神。殷勤照水窥华发，黄鸟声中又一春。
午睡帘栊春日长，半消金鸭水沉香。隔窗花影时来去，疑有东邻觇宋郎。
阴阴夏景变余春，清晓园林未有尘。日日东风欺弱柳，鹅黄吹尽作青云。
少室山前日日风，望嵩楼下水溶溶。卷将春色归何处，尽在车前榆荚中。
吹尽成蹊桃李尘，兔葵燕麦一番新。只应解箨抽青玉，霜节棱棱尚可人。
古柳参天鸣啄木，青芜覆地下鸣鸠。白头懒作留春计，睡起移时独倚楼。
睡足高簷春日斜，碾声初破小龙茶。楼边绿树飞红尽，春色墙阴老荠花。
青春已属明年事，昼漏初知夏景长。日日南风笋成竹，残红虽有不成妆。
春归草木漫青红，半委尘埃半逐风。谁似长楸百余尺，高张锦绣照青空。
酴醾压架不胜繁，洗雨吹风更可怜。姑射仙人本仙骨，百花凋尽独婵娟。
月落严霜自理妆，北风工为发清香。晓英数点辞人去，幽独无人为断肠。
幽恨清愁几万端，故将巧笑破霜寒。落英收拾供骚客，秋菊从来不足餐。
姑射仙姿不畏寒，谢家风格鄙铅丹。谁知檀萼香须里，已有调羹一点酸。
林外啼禽自往还，风前诗客倚阑干。小园门锁黄昏月，耿耿幽姿伴岁寒。
玉粟匀圆官样黄，领巾借与十分香。冲寒不为生春物，自要晨霜为洗妆。
清寒池馆静无尘，岁岁相逢似故人。任遣墙头疑是雪，欲教园木早知春。
脉脉无言亦有期，雪中狂杀羽林儿。可怜多少幽奇事，却是东风总不知。
任教雪压色终胜，却要风严香更闻。江雨细时青子熟，闻名犹救渴将军。
数点深藏碧玉枝，翠峰十二拥瑶姬。凭君说与凡桃李，彻骨清寒争解肥。
三亩荒园草棘荒，可堪终夜北风狂。瑶环瑜珥谁将去，啧啧幽禽啄蕊黄。
萱草开时燕引雏，石盆雨满长菖蒲。但令瓮有贤人酒，何用门迎长者车。
门前山树插云青，雨足山前稻水平。桑柘半空蚕事了，绿阴深处啭残莺。
凛凛春寒犯客裘，轻阴残雪放孤舟。无端惟有堤边柳，作态东风恼客愁。
聚散人生集渚鸿，飞鸣邂逅一宵同。是非荣辱何劳问，共在邯郸一枕中。
楚泽春残雨又风，啼莺芳草思无穷。芜菁满地黄金烂，不及蔷薇一点红。
心悸西江浪似山，眼明僧舍一窗闲。从今要见庐山面，画作屏风静处看。
一庭秋色高堂夜，半壁灯光短幌凉。都是去年秋气味，谁知飘泊古淮阳。
悠飏短日下西墙，庭叶吟风作夕凉。客枕甚安无一事，邻鸡不用唤朝阳。
千古濠梁庄惠词，不须反复辨真知。直应人意逍遥处，便是游鱼自乐时。
猎猎微风波面开，近人鸥鹭不相猜。樽前忽起扁舟兴，新管江南山水来。
莫惊客路已经年，尚有青春一半妍。试上芳堤望春野，万丝杨柳拂晴天。
春来小殿雪初残，晓日曈眬未破寒。黄繖当轩公事退，君王缓步侍臣阑。
弱岁干名翰墨场，春寒摇笔试西厢。茫然二十年间事，还著春衣侍玉皇。
与君陟𪩘踏春泥，邂逅红梅得一枝。失却孤山风露格，却成卯酒醉冰肌。
北风凛凛留高树，融雪涓涓聚小塘。三亩山园半春草，无人为结小丁香。
半世辛勤守黄卷，白头容易过青春。枕前亦觉春晴否，试问东邻晚起人。
楫迎桃叶家何处，桨送莫愁人已非。独立东风今古恨，春江无语又斜晖。
日出南山春雾收，浑浑洛尾入淮流。莫向行人赠杨柳，折将离恨入孤舟。
洛尾亭边淮汴交，来波去浪恨迢迢。无端更洒黄昏雨，吹作春愁不肯消。
鱼村橘市楚江边，人外秋原雨外川。遣骑竹边邀短艇，天涯暮色已苍然。
洞庭叶落万波秋，说与南人亦自愁。指点吴江何处是，一行鸿雁海山头。
天上春来谁报人，江山气象一时新。懒将白首簪幡胜，寿酒三杯慰逐臣。
风光先著竹间梅，和气应从九地回。桃李满园浑未觉，微红先向宝刀开。
苍龙阙角回金斗，文德门南散晓班。车马纷纷残雪里，镂银剪彩舞新幡。
庭院轻寒新雨过，江城寒食野花飞。故园北望一千里，极目江枫客未归。
高甍巨桷压城𬮱，平视如将七泽吞。几度春光招宋玉，碧阑干外独消魂。
龙蛇半灭亭间字，泉壤长埋地下身。从此世间无玉树，故人三叹泪沾襟。
留滞招提未是归，卧闻秋雨响疏篱。何当粗息飘萍恨，却诵僧窗听雨诗。
才似庖刀不待硎，思如流水更清泠。诗坛李杜谁为将，尽扫欃枪正国刑。
公子风流更可人，仙家问讯柳湖春。烦公瓮下一杯水，洗我胸中百斛尘。
今朝一见诗人诗，不用更寻黄绢词。深山一鹤自唱和，亦有松下童子知。
竟陵秋色清如水，客舍飘梧坠晚阶。已掩重门风叶定，玉钩还向玉人来。
满园红紫春无限，尽日飞鸣鸟自由。夜雨朝晴风日好，尽舒云锦不能收。
苔封池面草芊绵，鸣蚓跳蛙意若便。颇觉风云有奇变，翻盆一雨便潺潺。
低簷送雨晚霏微，湿透梅房白渐肥。半卷画帘屏扇掩，朦胧春睡拥春衣。
阑干倚遍更消魂，春到淮南得几分。袅袅柳枝烟雨湿，画楼残角送黄昏。
强寻春物散无聊，直使楼高恨未消。鳞碧万家看不尽，杏花时见隔墙梢。
相逢记得画桥头，花似精神柳似柔。莫谓无情即无语，春风传意水传愁。
春水长流鸟自飞，偶然相值不相知。请君试采中塘藕，若道心空却有丝。
日斜沙路马翩翩，故欲迎凉不著鞭。谁解多情似新月，伴人归去照人眠。
系马操舟问檝师，却疑淮口挂帆时。人间迁改何须问，便作江湖未可知。
冥冥烟外鸟飞归，野老得鱼收网回。隔浦断霞沉欲尽，半弯新月出云来。
萧萧暗叶鸣秋雨，淅淅窗风战客灯。世味饱谙心已老，不烦潘鬓强侵陵。
萧萧风雨五更初，枕上秋声独井梧。只有菊花犹灼灼，苦教摧拉就荒芜。
映日断霞临水尽，出云新月向人来。野塘秋晚无行迹，点点黄花照水开。
庭户无人秋月明，夜霜欲落气先清。梧桐直不甘衰谢，数叶迎风尚有声。
学馆虀盐惊岁晚，寒窗书史伴身闲。年来𫐘轲甘言命，老去追随厌强颜。
水乡清冷落梅风，正月雪消春信通。昨夜园林新得雨，杏梢争放晓来红。
带水依城一迳微，出城桃杏雨来枝。最怜杨柳身无力，付与春风自在吹。
漫漫东风百草长，夭桃如笑柳如妆。惟凭酒作青春敌，收拾风光入醉乡。
隔屋桃花暖鬭妆，好风时有过墙香。满园芳草无人种，何事春来特地长。
舍北小桃才及肩，可怜枝弱苦花繁。黄昏雨急东风恶，惜尔不禁春夜寒。
白首伤春一老翁，预愁寒食过春中。下帘数点黄昏雨，一霎轻寒青杏风。
新引龙孙欲解苞，篱根抽笋已梢梢。莓苔雨过蜗缘壁，杨柳叶深莺有巢。
乍晴幽步踏斜阳，残潦青苔曲径荒。风掷落花填小堑，雨催芳草上空墙。
漠漠雨苔依砌绿，鲜鲜秋菊映阶黄。山僧睡起日亭午，出户微微栢子香。
铜瓶布衲出尘埃，疏瘦风标日一斋。门迳萧然更无事，生萤飞鸽及时来。
落月昏昏向水低，五更残烛一声鸡。祇应魂梦犹东去，从此扁舟日向西。
野岸萧萧落叶风，秋光离思两相攻。殷勤临水挥双泪，凭寄清流却向东。
萧萧衰柳来时路，袅袅危樯西去船。白鸟归飞夕阳尽，断霞风约过平川。
系缆寒沙伤客情，秋云不动夜阴生。萧萧两岸黄榆叶，解报三更雨到声。
年来鞍马困尘埃，頼有青山豁我怀。日暮北风吹雨去，数峰清瘦出云来。
鬓毛已自秋来变，髀肉仍于马上消。满眼青山不归去，强颜微禄亦何聊。
淮南梅柳想春还，怯见西州岁暮寒。惟有看山心未厌，晴明终日在阑干。
小园寒尽雪成泥，堂角方池水接溪。梦觉隔窗残月尽，五更春鸟满山啼。
无客门阑尽日扃，两行乔木拥寒厅。吏胥借问官何在，流水声中看竹行。
漫与东风作主人，栽培花草伴闲身。不辞伐竹成高架，收拾蔷薇一片春。
卧听堂南布谷鸣，陇头细麦已青盈。殷勤谢汝催春种，我为无田岂懒耕。
翠竹留人不忍还，暖泉春涨已潺潺。寄言山鸟休归去，与尔同来乐此间。
洛川春色几时归，漾漾清流照翠微。日暖雪消沙岸软，鸳鸯相对不惊飞。
风吹春日下南山，尚有轻冰结暮滩。何事鸳鸯故相守，清溪不怕夜栖寒。
不扫竹根藏笋茁，旋培残雪拥兰芽。为君更接樱桃树，付与春风换却花。
清明山色到前簷，汩汩溪流聚小潭。一榻竹窗晴昼睡，依依春梦入江南。
春风吹梦到淮南，一夕从容尽笑谈。睡觉始知经岁别，洛阳新柳已毵毵。
坐局归来已暮钟，蒙蒙寒雨湿裘茸。正须墙下一壶酒，不怕江头三日风。
微官待旦亦朝天，頼尔绝胜钟鼓传。举世昏冥竟难警，怜君常负五更眠。
罗田春动雪消初，主簿清诗雪不如。休学风骚穷事业，花前莫负古铜壶。
疏梅半落雪中香，想子孤吟对酒缸。野水荒山半猿鸟，跨馿谁问贾长江。
江上孤烟蔽远林，秋原人静下鸣禽。水乡此景常经眼，谁信侯家画万金。
枫林荻港白昼静，落雁飞鸥尽日闲。平远起君千里恨，清诗可要助江山。
楚国茫茫尽醉人，独醒惟有一灵均。𫗦糟更遣从流俗，渔父由来亦不仁。
岩松偃盖不知年，寂寂秋灯宝供前。清彻一源传万古，空山长伴白衣仙。
楼上鸣钟报五更，朦胧深殿佛灯明。更无幽梦随寒枕，听彻风松到晓声。
万古风情不易禁，多言未似不言深。楚王只听巫臣谏，不道逃吴已有心。
咫尺山河不易知，无言莫谓即无思。人间只见枝头茧，不悟春蚕暗理丝。
北风卷地寒侵骨，冻雪连山鸟不飞。试问朱门余酒肉，几人回首念无衣。
溪上映人杨柳黄，满溪流水碧泱泱。凭君莫向溪南望，春草春风能断肠。
南山晴翠入波光，一派溪声绕郭长。最爱早春沙岸暖，衮风轻浪拍鸳鸯。
应敌诗才惭古人，牵情春色空闲身。铺排物色虽甘拙，消散闲愁亦有神。
修竹娟娟一万竿，清渠引水正潺潺。知时燕子来相语，任意凫雏去不还。
高槐无花亦有阴，参天老枝逾十寻。流莺不使人窥见，故隔深条送好音。
风吹桃花西复东，雨打海棠零乱红。可是春光即消歇，牡丹音信未全通。
江南梅花凌雪霜，桃李开尽春无光。谁知洛阳三月暮，千金一朵卖姚黄。
溪水春来清荡沙，溪南溪北是人家。依依陌上多情柳，簇簇原头自在花。
庭阴当午起犹慵，断送残春醉梦中。桑柘成阴桃李尽，一川零乱柳花风。
路穿槐柳遶山斜，长夏村墟对物华。青玉一寻披箨竹，绛缯千片剪榴花。
行云浓淡日无辉，轻雨飘飘点客衣。马上漫郎醒复醉，一杯容易送春归。
投老殷勤向物华，风前犹欲拾余花。更将梦逐残红去，遍入长安百万家。
飞随风雨落随流，更有余红亦已休。杳杳天涯春物尽，可怜莺蝶不知愁。
竞渡深悲千载冤，忠魂一去讵能还。国亡身殒今何有，只有离骚在世间。
须知庖手有真如，合遣轮人笑读书。拥褐蒲团深闭目，老人于此有工夫。
成败功名付偶然，男儿要是死生间。故应城破知肝胆，飞矢何劳记贺兰。
九寡奔亡一老姬，白头蛮叟嬖西施。二公费尽平生事，深屋婵娟世得知。
少年飘泊归淮东，道人住庵何处峰。知有招提烟水外，雪云山路倒杉松。
寒淮千里群冰下，古岸枯槎黄苇枝。忆得天津桥下见，五门春动雪消时。
惊鸿瞥过不容攀，病眼淮边楚望寒。独卧孤舟对杨柳，春风终日在樯竿。
青蛾皓齿作埃尘，玉匣珠衾地下身。一曲坏墙门不锁，林花开落墓前春。
定知生不出长门，禾黍萧萧寺后村。松柏城南万丘冢，伤心最说内人园。
红蜡妆梅冷未黏，柳条偷暖作纤纤。高楼残白谁家雪，尽日天寒不卷帘。
城围残雪寒催晓，宫近晴云暖欲春。谁觉风光添一线，玉壶漏水报鸡人。
颇疑蜂蝶过邻家，知是东墙去岁花。骏马无因迎小妾，鸱夷何用强随车。
玉壶春酒射朝霞，只看纤腰不看花。但遣舟迎桃叶女，仍须恩赐短辕车。
清明不到旅人家，乞火邻船自试茶。弄柳好风低作舞，夹船春浪细浮花。
巢乌噪处绿杨村，寒食人家昼掩门。麦陇晓风收宿润，烟林午日涨黄昏。
闻道山中贤长官，种花不肯放春还。故知车马红尘地，催促东风不得闲。
渺渺孤亭沧海东，天连平野四无穷。可须户牖毫端上，自揽山河眼界中。
驱除牢愁须酒圣，狼藉春色要花红。定知春来无一事，苦教有情愁得侬。
容易得愁即不去，苦教春物唤愁生。遣愁饮酒大拙计，遣谁蹙眉为慢声。
闭门春风作往还，谁家有花堪醉眠。柳腰榆荚争入眼，江梅一枝远如天。
草舍隆中一幅巾，闭门三致汉将军。纷纷自献知何有，终遣斯人了鼎分。
一室荒芜孺子贫，知君四海入经纶。杀身虎口终何补，洒扫庭除自可人。
黄省文书分道山，静传钟鼓建章闲。天边玉树西风起，知有清秋到世间。
绿满园林红已稀，湿烟和柳共霏微。谁家油壁春寒里，独辗天街晓雨归。
老颙有妇何妨道，一室萧然尚愧君。但恐小乔来丈室，却须射虎作将军。
从来悟道不由书，觌面相呈已有余。麈尾花飞终不近，濠梁古鬼解揶揄。
男儿何用立奇勋，赵弟从军初不闻。但斩郁城侯万户，不须猿臂老将军。
才高一世有奇功，掩卷令人独想风。莫笑狄祠迁武相，致人从古是英雄。
夜来风雨掠余春，晏起萧条一病身。三月长安泥浩浩，懒随车马作游人。
北征谈笑缚姚公，静扫诸陵见洛嵩。不用登高笑夷甫，正缘此辈使君雄。
十年不摘洞庭霜，喜见新苞照眼黄。但对典刑休嗜味，虎贲犹得作中郎。
败芦浸水冻滩沙，朔雪随风乱缀花。湿翅老鸿鸣未起，暮云山色暗天涯。
苍苍老石守寒丛，雪洒林鸠美睡中。鹑傍陈根饥更啄，雀栖高枿瞑愁风。
枯条怪石坐寒禽，玉轴高悬画万金。岁晚荒畦真在眼，寂寥方见此时心。
骈胁当车闟戟先，相君冠盖照秦川。六雄未灭君无苦，当念杜门公子虔。
岁事先教蟋蟀催，暮云楼阙殷轻雷。五更庭叶惊残梦，知有清秋犯雨来。
留住长安鬓已丝，宫廊还见落梅飞。暮云疏雨苍龙阙，不惜障泥策马归。
钟鼓声稀下直迟，秋晖初转万年枝。寒厅尽日谁相对，惭愧屏风两鹭鸶。
便使柳肥终解舞，莫惊梅瘦为含酸。因风自袅还成态，与雪争妍却要寒。
天质自清非为瘦，仙姿正白不施红。未开如怨开如笑，枉乞幽香与北风。
啾啾冻草群飞雀，袅袅高林独啸猿。忽忆淮南春意动，早梅池馆断鸿天。
老去相看终惨淡，秋来无頼对婆娑。任从叶逐西风去，要听庭宽夜雨多。
晚起翻书日欲西，偶然乘兴忘遨嬉。好书自癖非求利，掘冢才须数句诗。
腊残春近独消魂，残雪长安千万门。青鸟何曾寄音信，碧云刚解报黄昏。
曈眬晓日漏春光，栏下萱丛尚卧霜。认得君家门上雪，易知何事却难忘。
凿屋分将一尺明，坐令隔幌见帘屏。任从世界倾盆雨，只要萧萧数点声。
失性摧颓君子鹤，忘羞跳掷沐猴冠。须知六合枭鸾杂，供与闲人静处看。
偶来乘兴不须疑，一顷秋香欲发时。老子婆娑真为尔，百回相见愧鸬鹚。
平池秋水雨来深，无数红妆出岸阴。翠幕深藏知有意，白鸥相见本无心。
名实由来不可逃，悠悠毁誉亦徒劳。臧公已死言终立，不是轩裳世禄高。
丰隆故犯青冥上，列缺应逢返照还。楼外细蟾呈窈窕，枝间少女故徘徊。
骥伏盐车饥不行，疲牛与尔饱平生。子荆自是佳公子，亦向人前作汝声。
高林晚叶渐疏明，雨过长安万屋青。为问西风来几日，夕阳宫殿亦秋声。
风槐已疏遽如许，夜蛩虽怨可若何。出门屐齿苔痕满，隠几书尘鼠迹多。
晚起清秋一枕凉，四簷鸣雨下淋浪。竹笼烧药时添火，书榻焚香却闭房。
整刷衣裾紫翠新，晓天风露压鸡晨。应知不置莲花漏，长唤林中宴坐人。
欹簷积雨苔生瓦，陋巷人稀泥及门。坡下牛羊来远墅，舍旁麻檾接荒村。
我亦扁舟一散人，江湖为洗十年尘。笔床茶灶经过地，风月相望亦有神。
苕霅清秋水底天，夜帆灯火客高眠。江东可但鲈鱼美，一看溪山直万钱。
殷勤寄语宣城宰，公事何时是了时。病守欣然有嘉思，亦须对雪把空巵。
聒聒庭中争曲直，纷纷笔下判鞭笞。坐曹决事输归饮，须信薛宣称吏师。
万夫饿腹待仓储，三户穷民守破圩。疲瘵不禁鞭挞甚，长官对酒且欢娱。
病来久不上层台，窗有蛛丝迳有苔。为报园花莫惆怅，故教太守及春来。
晚风庭竹已秋声，初听空阶蛩夜鸣。流落天涯聊自得，今宵为尔感平生。
二年江海转萍踪，白发苍颜换旧容。新月窥帘风动竹，宣城今夜又闻蛩。
去年此日泊瓜州，衰柳萧萧系客舟。白发天涯叹流落，今年对雨古宣州。
败荷枯苇一方池，溪上䴔䴖坐得知。何事月寒风露下，挛拳孤影在风枝。
江城落木已穷秋，病客初寒欲袭裘。暗室飞蚊犹扑面，不知天上火西流。
忽忽新冬无一旬，自怜憔悴楚江滨。满前魑魅何曾御，尚愧无功作逐臣。
紫坛曾从奠琳琅，亲被天人玉冕光。今日黄州山下寺，五更闻雁满霜林。
黄梨丹柿已催寒，一月西风积雨干。绀滑秋天称行草，却凭秋雁作挥翰。
金案冰窗净绝尘，砚寒龙尾縠生纹。澄江清浅汀洲静，忽有苍螭下吐云。
清寒带雪未成春，可得芳菲早向人。须遣艳阳归掌握，故教桃李及芳辰。
年年沥酒拜清晨，风俗新正竞逐贫。不用为文送穷鬼，直须图事祝钱神。
殷勤寄语朱夫子，僧舍花前亦举觞。学舍萧条官职冷，不知谁与戴姚黄。
欲晓山禽百种鸣，最怜哑咤是雏莺。遥想西湖烟柳色，深春风露水边声。
春雨江干不肯晴，大江栎岸转雷霆。山头方丈浑无事，扫地焚香看佛经。
二年江上见春归，预想重来我未回。淹速世间谁料得，祇应相遇且衔杯。
门外清泉浸稻畦，西南修竹作城埤。川平林断空明处，却有遥山作翠眉。
道人钟梵久寂寞，倦客弭车聊静便。我亦云山闲衲子，平生香火旧因缘。
病卧淮阳太昊城，牡丹丛畔过清明。那知春暮长江上，竹里招提听晓莺。
江城梅子青时节，嫩紫夭红扫地无。修竹满山连草色，却烦林鸟劝提壶。
翠眉长好何曾损，寄语啼禽漫不闲。应为残春足愁恨，长疑蹙破镜中山。
平晓春云失半山，蒙蒙小雨暗江干。寺楼倚徧消残醉，只有春愁伴薄寒。
错落星河没半空，江城悲角五更风。幽人梦断西窗雨，背壁笼灯到晓红。
笼灯到晓只微明，独拥单衾听雨声。葛幌竹床清过暑，萧然未觉负平生。
黄葵贵丽不妖娆，一朵新晴槛外高。还似迩英临便坐，曈眬朝日照天袍。
流滞江边鬓已霜，又闻春鸟啅朝阳。他时北去怀陈迹，寒竹疏梅黄土冈。
轻阴江上千峰秀，小雨墙边百草生。惟有春禽慰孤客，晓啼浑似故园声。
异时小杜高眠地，几向秋风听楚江。身世浮云那可计，试留双竹守寒窗。
我爱梅花不忍摘，清香却解逐人来。风露肌肤随处好，不知人世有尘埃。
莫惊人事浮云变，且作吾侪饱饭行。白首分冬聊自劝，江城今夜一阳生。
论斤上国何曾饱，旅食江城日至前。常慕藜羹最清好，故应不糁愧吾原。
浓淡春云夜雨干，寂寥庭院裌衣寒。无人为发樽前笑，但把梅花似旧看。
西窗融雪飘如雨，故与新春作薄寒。昨夜雁声浑向北，梦魂随去过关山。
新春书剑滞江城，又见南蔬入旅羹。关心太昊祠前路，小甲连畦带雪晴。
烹灭群雄力未疲，赭山射海奋余威。谁知传与痴儿子，祇得阿房似旧时。
汲汲威刑继祖龙，收功终在望夷宫。未应家国归车府，却有山东老沛公。
许君踏月夜相过，此语当时恨已多。但愿相逢休怨老，不妨白发听新歌。
西城门外古壕清，太昊祠前春草生。早晚粗酬身计了，长为闲客此间行。
灵通禅刹古丛林，永日惟闻钟梵音。阅世兴亡千室佛，百年风雨古墙金。
最爱南城汲井园，春来蔬甲不胜繁。人家断处无鸡犬，迟日东风似古原。
黄巢寨南琵琶沟，古原芳草静春流。大艑舸𦩆何处客，樯竿西北是神州。
莽莽郊原带古丘，渐渐陇麦散羊牛。杏花杨柳春浓处，一片青帘慰客愁。
城中万枝木芍药，姚黄一萼得春多。日日踏春浑坐此，人间无醉奈渠何。
清晨谒帝大明宫，拜赐归来夜过中。一梦十年身老矣，山城风月作过从。
沽酒垆边人若市，算商亭下浪连天。张君官况今如此，岂有工夫作醉眠。
江边灯火似秋萤，哀怨山歌不可听。自怪今春牢落甚，禅房止酒读黄庭。
衙斋无事雨初晴，山泽有容春向深。何物东风吹不散，祇应多病谪官心。
茅簷斜日晓鸡号，水满陂塘荠麦高。回首故园空怅望，东门归路绿迢迢。
黄土冈头荠麦长，春阴蔽日午风狂。山前梅落无人见，只有幽禽啼暗香。
春色三分有尚多，且饶芳草占高坡。门前柳色如彭泽，争奈陶君止酒何。
见说樱桃已烂开，坐愁风雨苦相催。自怜华发伤春客，两见飞花未放回。
平生常恨逢梅少，及对江梅无好诗。寂寞荒山少风味，直须云鬓插斜枝。
冷落疏枝寒草冈，欲攀先怕踏榛荒。异时折处何堪说，临水高城倚女墙。
平昔殷勤向物华，谁知憔悴客天涯。双桃栽罢还惆怅，忆得淮阳旧种花。
虫飞丝堕两悠飏，人意迟迟日共长。春草满庭门寂寂，数櫺窗日挂空堂。
林外霜风作夜声，入簷寒月似多情。灯前炉畔深杯暖，更听昭君出塞行。
蚕老麦枯田舍忙，谁令四月雨浪浪。未容乌鸟私遗粒，鸣蚓跳蛙欲满场。
绿野新晴风日凉，肩舆细路转重冈。桥边野水侵官道，旋唤渔舟渡夕阳。
桃蹊李径有尘埃，初放青莎秀满阶。想见芊绵古城角，有人嗟我未归来。
跳踉鼓怒任争雄，何事鸣呼聒睡翁。不用洒灰烦鲁老，正须两股付吴侬。
孤村足雨菰蒲合，只有群蛙噪满陂。我亦闲来无鼓吹，不烦通夕短长吹。
江上鱼肥春水生，江头花落草青青。蒌蒿芽长芦笋大，问君底事爱南烹。
莫笑江城大如斗，桃花如烧酒如油。人生无病即为乐，莫诵离骚泽畔愁。
杨柳弄春藏不得，雪絮点点吹人来。轻清洁白非尘物，寄语桃杏莫相猜。
赤壁矶前江急流，周郎功业莽悠悠。惆怅沙边雨中树，无言供作古今愁。
江头春泥妨踏春，闭门守春春著人。问春著人作何味，半酣美酒听韶钧。
衡门日晏晚鸡鸣，下舍人归半掩扃。邑犬无声山郭静，暮天寒月拨云生。
霭霭高林绿实圆，清霜一洗若金悬。李衡何等相奴隶，自有高人相国贤。
覆釜湖边雪压尘，数枝林外已先春。尽将七泽清霜气，洗出姑山绰约身。
宫样鹅黄绿带垂，中州未省见仙姿。只疑湘水绡机女，来伴清秋宋玉悲。
青杏登盘樱压枝，园林初夏啭黄鹂。一声风露高林晓，却觉年华总未衰。
好音终在耻争先，谷外寒多故后迁。已过花时亦何恨，不妨夏木绿参天。
风雨江头思故人，东南烟水湿青春。宛溪东岸垂杨树，想见烟眉亦解颦。
闲云浓淡作朝阴，柳色江头春已深。谁为宣城故人说，依依祇似去年心。
题扇灯前亦偶然，那知别后远如天。去年醉舞看花处，独听琵琶却惘然。
啄块饥禽傍短篱，风鸢一笑起高枝。君看草树冰霜里，即是东风欲到时。
风折蒹葭水结凘，燕鸿相语定归期。淮南水阔山长处，小待燕山霰雪晞。
满眼荒寒春未知，芳菲欲到野梅枝。东南近腊风烟好，美酒千钟鱼蟹肥。
便风吹舫去无情，漫遣槎牙铁锁横。未叹客行鸥鸟远，五更吹角是高城。
襄王席上旧行云，二十年间生死分。可惜风流一抔土，年年春草断人魂。
流落相逢二十年，羞将白发对婵娟。如何见我都依旧，添得尊前一惘然。
水榭疏帘秋夜凉，清歌一曲釂瑶觞。明朝回首高城处，只有西风却断肠。
莫愁家住大堤边，朱阁青楼映暮川。斜映清淮一梳月，晚妆相对鬭婵娟。
袅袅墙阴竹数竿，秋风尽日舞青鸾。平生爱尔缘潇洒，莫作封君渭上看。
野人斋爨屏膻腥，自向阶前撷紫茎。老去爱花心转薄，一杯蔬饭足浮生。
点点青萍秋后衰，溶溶晴日见鱼儿。水边窥影何方客，自照行吟憔悴姿。
雪霜未死阅年华，危叶萧萧战古槎。袅袅秋风官舍冷，半枝斜日带啼鸦。
畿县尘埃不可论，故山乔木尚能存。不缘去垢须青荚，自爱苍鳞百岁根。
门前尘土慵驱马，堂上文书厌坐曹。只有南窗慰人意，寒灯清夜读离骚。
纸阁芦帘小榻安，一裘容易却轻寒。谁惊午枕江湖梦，风落晴窗柏子干。
墙东椿老叶已尽，堂下菊丛无复香。长安风埃岁已晚，闭门不出马毛长。
岁晚长安足风土，天寒官舍少文书。下马闭门复无事，壁间佛像对铜炉。
斋祠太一馆清真，望秩名山固有神。斜日苑门人不到，灵风自扫石床尘。
已随芳草藉杯盘，更任垂杨拂马鞍。斜日两竿眠犊晚，春波一眼去凫寒。
奉灵桃李已堪攀，只有春风作往还。园吏不须防客到，长安从古少人闲。
金沙倩丽闺中秀，酴醾谢郎林下风。欲试此心无结习，两株常守浄名翁。
金沙丰腴合德艳，酴醾轻盈飞燕身。久无丹白应知我，齐散天香供道人。
灵风依伞绣舆深，仗外犹疑警跸音。不似寻常游幸日，楼前鼓吹却沾襟。
渭上衣冠故老哀，西陵石迳已莓苔。从今仗下新歌舞，长及年年献酎来。
天寒书殿晓班清，气爽仙盘瑞露零。讲罢群公佩声散，一竿宫日转槐庭。
联翩右史直西垣，旧墨螭头点未干。自是退之平昔事，可须惭著进贤冠。
冠佩煌煌拱北辰，道人风骨自轩轩。茯苓松下龟鼋老，须乞灵丹一粒吞。
恭默谁聆金玉音，陶甄万物付无心。君王好学真天意，忧国论思不厌深。
日暖风簷翻乳燕，晓寒露柳啭流莺。荒园日日东风里，吹尽闲花香草生。
无酒消忧寒未减，隔帷相对一灯愁。虫声唤觉五更梦，风雨满庭桐叶秋。
兰釭背壁影微微，千里天涯客梦归。一夜海风声不断，晓来寒叶满庭飞。
忆昨东风吹马蹄，瓦关分袂涕交挥。淮阳风物应如旧，独在柯山送雁归。
坐无灯火夜萧然，马上匆匆未晓天。值驿老兵应笑我，肯将斗粟换高眠。
病来久不上层台，窗有蜘蛛迳有苔。多少山茶梅子树，未开齐待主人来。
苏子诗如刃发硎，十章入耳韵泠泠。文章三昧无多子，祇守君家旧典刑。
异时文席许论诗，三载江湖读楚词。自笑酸寒无好语，少年仓氏独相知。
曾约西湖薄主人，只今湖色已知春。会须多载连车酒，绝胜寒仓满目尘。
溶漾澄明彻底清，鸬鹚惯客不相惊。却疑洛水新霜后，八节滩津石柱声。
大夫风韵如彭泽，五柳萧森手自栽。我亦扁舟倦游者，登临聊复赋归来。
尘壁苍茫有旧题，十年重见一伤悲。野僧欲与论前事，自说年多不复知。
苹芷江边已五年，厌闻风浪打船舷。南风萧艾荒凉野，时望高丘一慨然。
水谙送客浑无浪，风解留人却有情。今夜榆林系帆宿，却从北斗望天心。
灌畦沽酒两三家，春去芳丛有晚花。莫道长安在天上，女牛犹有客乘槎。
一水夷犹达汝阴，年华客意两相侵。河边无限青青草，揽辔何人系此心。
过雨陂塘处处深，南风萧艾欲成林。道边拾穗行歌者，亦有丰年一饱心。
高槐老柳舞南风，晴日家家蚕麦中。芟尽黄云见原隰，却教风雨洗长空。
燕雀翩翻夏屋深，成谿桃李已成阴。黄鹂深处无人见，时有清风递好音。
官闲身世两悠悠，种竹栽花一散愁。黄菊丛边对疏雨，一年怀抱此时秋。
躬耕遇岁真吾事，牛下齐儿妇妾歌。招饮风烟过闲日，遶篱栽菊可如何。
春愁已逐莺花尽，野果垂簷绿叶稠。天上几回飞破镜，端居未折大刀头。
高堂终日雨潺潺，却著重裘尚薄寒。风雨似秋君莫怪，客愁天色两相关。
翠蔓垂簷笋过篱，幽禽终日傍窗啼。山林胜处平生事，他日何妨动我思。
穿篱两竹是龙孙，风叶萧萧便有闻。却到葛陂心未已，更将甘雨洒川原。
稻畦新插绿云齐，雨过沟塍水接溪。到舍妻儿劳勤苦，白醪缸畔醉如泥。
何独王郎与尔欢，一年惭愧碧琅玕。葛陂一别知何处，见尽人间行路难。
随流泛梗虽无定，别渚栖鸿亦有情。为问竹窗清夜月，从今谁解听秋声。
幽人睡足芭蕉雨，独岸纶巾几案凉。谁和薰风来殿阁，不知陋巷有羲皇。
白发人惊老阿童，横江聊借半帆风。却嗟缚得穷孙皓，未似高歌醉闭篷。
异时随举孝廉郎，旗盖相承据一方。肠绕阊门祥已定，将军毕竟是吴王。
满坐绳床百事贫，荒溪古屋四无邻。为生易足君无笑，渠是人间得计人。
沧江初夜雨翻盆，将晓风声战乱云。篱下寒鸡鸣晓苦，老人先起自开门。
风鸣槁叶未辞枝，雨湿疏梅欲弄姿。地下一阳应蹀躞，世间浑未有人知。
荻篱茅屋柯山下，卖餠归来也作冬。不见长安竞时节，车如流水马如龙。
五更人语起江城，歌笑喧喧天欲明。酌酒寿君但一醉，百年珍重是人情。
袅袅樯乌转晚空，娟娟霜月入窗栊。岸头杨柳如怜客，犹舞萧萧五两风。
幽人睡足戴纶巾，策杖开门卯酒醺。黄叶满山乌鹊嗓，江城秋日少行人。
萧萧茅屋土山前，翁媪关门去获田。朝日满簷鸡犬静，荻篱深处有炊烟。
断涧横桥卧古槎，晚鸡鸣处有人家。山头月出疏钟断，江上风高落雁斜。
九月江城霜气清，旅人寒事略经营。隔窗便是山前树，永夜叶声如雨声。
天高列岫出林外，霜落大江流地中。晚日桥边数归牧，牛羊部分听儿童。
树头三唱鸡宾日，门外斜行雁寄书。十月江城霜霰薄，满山林叶乱蓝朱。
晓起山鸦噪作团，西园霜木倚空寒。风高断雁呼前伴，雨止归云赴旧山。
千林黄叶总飞霜，寂历疏梅未肯妆。谁信轮囷卧山木，心知九地有微阳。
空山风雨冷蓬茅，晨起幽人理缊袍。深闭衡门且无出，湿云如墨怒江号。
老去不禁茶力悍，两瓯破尽五更眠。月团三百真魔物，欲乞当垆当酒钱。
读书老眼苦眵昏，茗饮无端遣梦魂。到处相逢真可喜，祇应酒是好知闻。
黄叶桑林赤土冈，蓬茅小迳度牛羊。似闻流乞之唐汝，叹息何人为发仓。
岁弊寒骄风落山，卧听园木怒涛翻。去年慈德门东雪，永夜宫廊喝探喧。
周公七百年礼乐，箕服檿弧纷破除。空使遗臣经故国，徘徊禾黍叹丘墟。
曾尝玉皇碧琳腴，不醉长安市上酤。饮湿先生今已矣，啜醨留得与门徒。
放逐江边长苦饮，壶浆尚敢较醇醨。中都光禄多新酿，不解随人得一巵。
卧闻风声吹屋角，应扫积雨阴漫漫。千山月黑鸟飞绝，一江星斗鱼龙寒。
岁暮烟霜泽国寒，晓鸦鸣处是柯山。地炉有火樽余酒，自起焚香深掩关。
西江逆上通清汝，凭仗双鱼致我词。若向池边见鸿雁，为言春至苦相思。
先教一雨浄江山，便放千林春意还。何事东风吹客雁，便教无意恋汀湾。
幽人睡足闻春鸟，共喜晖晖日满篱。里巷收灯人寂寞，邻家夫妇赁舂归。
收灯城市接荒村，翁媪耽眠日已暾。何事牧童能早起，缓驱白牯出柴门。
道旁兰若冷于秋，迎客开门一比丘。夜久无人风露冷，空廊饥鼠窃膏油。
山下书生业读书，荻篱葛蔓避人居。最怜无奈穷耽酒，时遣羸童致一壶。
忆昨秋风吹马蹄，瓦关分袂涕交挥。淮阳春物应如锦，犹在柯山送雁归。
久将菘芥芼南羹，佳节泥深人未行。想见故园蔬甲好，一畦春水辘轳声。
江云霮䨴未全开，东岭微芒日色来。独犯轻寒踏春晓，殷勤更折雨中梅。
寒食清明人意闲，春城士女出班班。柳黄花白楼台外，紫翠江南数叠山。
轻坚滑泽节仍匀，上下柯山助老身。他日天恩许归去，提携同踏故园春。
荒山野水非吾土，寒食清明似去年。杨柳插门人竞笑，荆蛮不信子推贤。
朝寒却觉春衣薄，禅诵还将酒盏疏。落尽江城千树雪，门前杨柳已藏乌。
天女奇姿云锦囊，故应听法傍禅床。静中独有维摩觉，触鼻惟闻浄戒香。
金碧江南数叠山，雨余秀色直堪餐。仙娥倭堕青云髻，照我衰迟泽畔颜。
云梦泽南春欲还，柯山鹎𫛥晓关关。幽人梦觉殷勤听，落月江风尚薄寒。
翠润园林草木长，春归积雨满芳塘。更无一点殷红色，叶底青梅已可尝。
晴江水满长菰蒲，野鸭䴔䴖欲哺雏。谁为寄声沙塞雁，春来朔野定如何。
幽人井臼两山间，邻里樵渔尽往还。兴发登临穷眼界，江南秀色碧云鬟。
主人怜客置东堂，为致炎天十步凉。胜事自来非力致，江南山色巧相望。
老翁还作小儿情，手种芭蕉为雨声。便有微泉出堂下，一泓清彻照轩楹。
居止年来如传舍，构堂珍重主人情。浮生行止谁能计，苟合真须学子荆。
乌衣更士能呼旦，金缕娇娘解唱歌。天与旅人供一笑，不然奈此寂寥何。
幽人短梦不终宵，起步星河望泬寥。缺月低簷鸡一唱，露华秋色满芭蕉。
一庭秋色清如水，篱落萧条日脚残。忽忆淮阳旧庭院，出邻高叶翠梧寒。
黄帘朱户狭洞房，何事易知独难忘。相思故人云间月，凉夜皎皎出东厢。
黄叶疏林江上洲，西风角怨夕阳楼。晚天紫翠凌空阔，只有樊山取意秋。
月季祇应天上物，四时荣谢色常同。可怜摇落西风里，又放寒枝数点红。
东堂岑寂似僧居，年老身闲不读书。病卧空床鸡唱晓，窗前饥雀啄寒蔬。
丈室新屏用此君，碧琅玕插古槎根。白云一片当空下，护此寒堂宴坐人。
简册林中老蠹鱼，年来穷谪尚耽书。竹屏风下凭乌几，画作柯山居士图。
幽窗老客寒无睡，长听城楼晓角悲。万里沧溟初浴日，暗鸡先向草间知。
岁阴惨澹不可出，竹榻地炉聊自安。黄叶满山篱落晚，北风吹雨湿荒寒。
朝寒卯饮已战胜，煮餠一瓯充午饥。便是衰翁一日了，夜炉茗果亦随宜。
风格孤高又国香，故教小雪发新妆。修行嗟我无功力，却使天魔入道场。
晨起千林腊雪新，数枝云梦泽南春。一尘不染香到骨，姑射仙人风露身。
苍浪鬓发一衰翁，何事年来到骨穷。魑魅何常居四裔，自怜放逐尚无功。
拂瓦轻霜铅粉轻，东南日出竹窗明。小楼下见西江水，日日风光无限情。
日惨东风正怒号，小园寂寂闭蓬蒿。可能春色如人事，独发玄都观里桃。
寄语玄都观里花，饶君繁丽夺朝霞。刘郎想到长安日，葵麦风前一叹嗟。
春云霮䨴弄朝晖，清峭余寒透裌衣。最喜园花浑似旧，十分春色一分归。
微云霮䨴弄余春，清晓微寒尚著人。重理裌衣温卯酒，绿阴啼鸟闭衡门。
风掉浮烟匝地回，雨将浓翠扑山来。晚凉楼角三吹罢，夕照江天万里开。
荒山岑寂晚鸡号，独闭衡门守一瓢。风雨似秋君莫怪，容愁逢处易萧条。
雨歇山园竹引芽，老禅睡起日初斜。今朝却忆香严老，解点沩山一椀茶。
家童取酒冲泥至，酒满山瓶重莫携。老子欣然一笑起，开尝洗盏对山妻。
平生壮节终难变，投老浮名信所遭。要路争先宁遽福，从来率野屈吾曹。
他日曾休羽葆车，可怜宫寺已丘墟。云台诸将锵冠剑，却遣严光配坐隅。
津亭折得绿杨枝，更看春风向手吹。建业城边春已老，连天荒草燕双飞。
江城风雨作朝昏，愁杀垆边卖酒人。祇有醉时差可喜，不应醒坐过新春。
春雨萧萧江上城，论花与子酒同倾。恨君未到淮阳市，一见姚黄慰此生。
野塘春水绿迢迢，上有东风弄柳条。晓日已穿东岭出，轻寒犹欲战驼毛。
溶溶野水戏凫鹥，垅麦初长午景迟。尽日绿杨闲照水，临风自爱好腰支。
羡君年少盛游春，顾我无聊似厄陈。东市车牛泥到领，不劳举袂障京尘。
春城北斗转招摇，寒御初还阵尚嚣。一夜雪声欺布被，定知贫舍故相撩。
寒阵须凭酒解围，闲官幸可典朝衣。一杯冷落凭谁劝，却有飞花舞入帷。
白帝阴兵严羽卫，汉皇老傅振须眉。撒盐飞絮浑粗俗，尽拨尘言赋好诗。
溪上泛舟成底事，庵前夜立意如何。争知万顷青青麦，绝胜黄河一尺波。
不死松篁劳借问，未开桃李与催妆。已饶艳女纤腰舞，偏犯贫儒百结裳。
偏憎游骑香蹄污，最称佳人素手团。方丈老翁容膝外，出门四顾尽漫漫。
山中景物最幽奇，祇欠夫君为赋诗。长忆东风吹女几，琼瑶交贯碧瑠璃。
寒窗冻坐成何事，趣唤红妆遣暖寒。却把吟肠盛美酒，更令柔指拨清弹。
夜宿村南贫主人，入门桃李已残春。无人折赠门前柳，伫立东风独怆神。
绀碧遥空秋意生，深簷当午暑风清。老翁睡起支颐坐，初听新蝉第一声。
见君堂下小荷叶，惊我客中春已空。一觉西堂亭午睡，悠悠春梦逐春风。
一粥一斋年已老，千经万论不留心。菩提本自非言说，默默知师得更深。
窗外幽轩数步宽，小山幽石对巑岏。说知老子婆娑意，且作僧房一衲看。
幽斋谁与破穷愁，蜀锦当轩烂不收。白帝属车千万乘，玉轮金毂照清秋。
共我辞家似旅人，栽培莫怪倍殷勤。明年太昊城中色，来作齐安江上春。
千里相逢如故人，故栽庭下要相亲。明年一笑东风里，山杏江桃不当春。
客居有似鸿遵渚，鸿渚相看岂有情。何事春来频见梦，老僧谈笑起相迎。
纸窗未白烛微明，鹎𫛥枝头一两声。却忆去年桃李后，淮阳旅舍听残更。
宁子阳愚饱谙事，贾生恸哭漫多愁。无言天道何须问，毕竟人间春复秋。
今年古寺摘芙蓉，憔悴真成泽畔翁。聊把一枝闲照酒，明年何处对霜红。
菊花还似去年黄，一寸愁心万事伤。独立高楼对残日，秋风吹得泪千行。
遥夜新霜凋碧槐，三更寒月满堂阶。美人化作秋风去，只有清魂梦里来。
千行垂泪对风烟，万事伤心儿女前。晓镜不须催白发，潘郎秋鬓久萧然。
晓梳零乱发星星，病眼昏昏怯夜灯。乌几素屏双草屦，百年从此学山僧。
新霜已重菊初残，半死梧桐泣井阑。可是神伤即无泪，哭多清血也应干。
亦知存没等浮云，鲜笑多悲失道真。却恐荒唐齐物叟，鼓盆真是已伤神。
山僧老去久忘情，笑我多悲白发生。为道人间具烦恼，早来林下共修行。
嵩阳道出建春门，同入西都四见春。谁谓回头隔存没，断肠今作独归人。
欲治烦恼更无方，只有头陀理最长。不待存亡始知梦，故应交臂已凄凉。
翠屏香暖秋眠稳，霜冷宝匳金错刀。谁信苦吟无睡客，挑灯起听楚人骚。
烟飞小玉吴王国，柳暗朱楼铁瓮城。见说周颙经案外，亦闻荀粲并床声。
灯花昨夜已分明，更听朝簷喜鹊声。明日朱门闭空馆，秋风骏马大梁城。
紫皇宝辂张珠幰，玉女熏笼覆绣衾。万紫千红休巧笑，人间春色在檀心。
新正阅月天苦阴，白日未照草木心。黄州城中人迹少，江涛涌汹山崎嵚。
柯山老人尽日闲，暖依薪炭不出山。阑风伏雨莫收拾，不念厚土何时干。
盈盈秋月不余分，叶露悬光可数尘。此地正须烦一笑，要令排户问东邻。
残雪微风冷透衣，柳黄梅破欲春时。年年景物常相似，满眼相思只自知。
日暇凝云去复还，晚风不动自清寒。可怜庭雪无人扫，斜占墙阴独未残。
师似浮云触处闲，倦飞知我未能还。林泉会有相逢日，风月应须乞半山。
天河初没空明星，四听鸡号人欲兴。高林有露乍蹄马，佛屋无人到晓灯。
朱楼帘卷见天涯，倦客倚栏何所思。新月无情明复落，清箫有恨歇还吹。
庭树知秋雕晚枝，春莺一去几时归。晚来何事枝头见，哑咤数声还复飞。
青竹万叶一霜摧，何事流莺去复回。啼𫛥已摧芳草歇，春风安肯为君来。
一尺盆池数种荷，鱼虾亦解起风波。尔来未识天池乐，更有鲸鹏奈尔何。
六出装来百兽王，日头出后便郎当。争眉霍眼人谁怕，想你应无熟肺肠。
曾向庐山睡里闻，香风六断世间春。窃花莫扑枝头蝶，惊觉南窗半梦人。
芙蓉花开秋水冷，水面无风见花影。飘香上下两婵娟，云在巫山月在天。
花枝袅袅水溶溶，杨柳轻明二月风。景物可怜人寂寞，年年寒食醉眠中。
雨洗秋城碧玉天，暮云吹尽月娟娟。寂寥谁是清宵伴，只有姮娥最可怜。
山川摇落雁南飞，想见横汾鼓吹时。得意刘郎犹叹老，萧条宋玉故应悲。
亭亭画舸系春潭，直待行人酒半酣。不管烟波与风雨，载将离恨过江南。
饥鸢跕跕下林隈，猜意鹓鶵夺鼠来。瞥映斜阳上茅栋，块如眠草坐毰毸。
鸾辂青旗殿阁宽，祠官奠璧下春坛。晓开鱼钥朝衣集，彩胜飘扬百辟冠。
耕人扶耒语林丘，花外时时落一鸥。欲验春来多少雨，野塘漫水可回舟。
危台飘尽碧梧花，胜地凄凉属梵家。凤入紫云招不得，木鱼堂殿下饥鸦。
河声连底卷黄沙，回首方惊去国赊。唯有客情无尽处，暗随春水涨桃花。
丽日烘帘幔影斜，酒余春思托韶华。高楼不隔东南望，苦雾游云莫谩遮。
窗风猎猎举绡衣，睡美唯应枕簟知。忽有黄鹂深树语，宛如春尽绿阴时。
青山定厌俗人游，萝帐云屏到即收。更欲凌波访幽刹，疾风已戒早回舟。
我到淮南几见春，一身蓑笠蔽烟雨。桃花林里有人家，疑是柯山最深处。
成阴众木与天参，日暮风雨地轴翻。曾向庐山问行李，石门西路接僧垣。
荻花索索水津津，日落空山开霁新。松下有人摩诘似，与渠烟火作比邻。
云蒙山头雪翻空，飞鸟绕树困号风。关山淮水失微路，酒炉曾借衰颜红。
乱山深处碧波流，隔岸垂杨系小舟。无数桃花伴春梦，梦中还作武陵游。
茅簷竹阁枕回溪，柳外平桥拍水低。在藻白鱼知鹭下，穿林黄雀觉蝉嘶。
锦树连云烂不收，山河风景一番秋。老夫枕簟便凉夜，不比新亭去国愁。
江树溟蒙雪暗天，似闻寒雁破昏烟。相思此夜堪乘兴，试问渔翁觅钓船。
好景入诗皆可画，未知陈子画中诗。疑公便是褚季野，正尔不言行四时。
吴头楚尾散花洲，天阔波云恰下鸥。帝子胸中有江汉，故能风露笔端秋。
将军心眼到沧洲，木脱波生一夜秋。想得笔端凫雁足，又添㶉𫛶起沙头。
翰墨精神全魏汉，文章波澜似春秋。可是中州著不得，江南已远更宜州。
元祐丝纶两汉前，典刑意得龙光宣。裕陵圣德如天大，谁道微臣敢议天。
公与文忠总遇谗，谗人有口直须缄。声名百世谁常在，公与文忠北斗南。
文如二稚徒怀璧，武似三明却韔弓。松桧参天西邑路，时时骑马访庞公。
文章迩来气燄低，圣经颇遭余子弄。公归除□□□□，荆舒之说惩应痛。
非云非雪月初浮，疑是佳人狐白裘。细雨狂风莫欺折，冰肌玉骨未禁愁。
提司坑冶是新差，职比催纲胜一阶。若发荐章求脚色，下官踪迹转沉埋。
万竹山中数十家，重重流水遶桑麻。饱餐鼓腹成何事，桃李春来任自花。
雨余山色千螺翠，风定湖光一鉴明。我是水晶宫里客，暂来犹爱此轩清。
渴乌项领紫驼峰，跑地求泉鬣上冲。不敢牵来向江水，预防踊跃学蛟龙。
白发青衫晚得官，琼林宴罢酒肠宽。平康过尽无人问，留得宫花醒后看。
梅蒸方过有余润，竹醉由来自古云。掘地聊栽数竿竹，开帘还当一溪云。
冥冥花朵隔遥山，脉脉风烟暗百蛮。曾向黄陵嘲竹里，羽毛犹带泪痕斑。
避人忽起鸣衣桁，掠水飞来立钓矶。静处欲留看不足，翠光点破夕阳归。
一声迸裂青山竹，半夜沾残病客衣。还道离于天上去，不知何苦只思归。
小桥流水去茫茫，隔岸何人在一方。传道荆公曾晓渡，天风吹落五更霜。
密下斜飞片片愁，不堪飘泊向西州。思家对雪诚何味，只与群山鬭白头。
大千沙界是吾家，隠显何曾有等差。为报人天高著眼，优昙花异世间花。
炼铁围山作钓钩，饵悬八万四千牛。毗卢海内闲抛下，虾蟹鱼龙尽缩头。
湛露重重洒绀园，衰残何以报君恩。白云堆里焚香坐，耀古腾今不二门。
五阴山头乘骏马，一鞭策起疾如飞。临行莫问栖真处，南北东西随处归。
楼外紫金山色秀，门前甘露水声寒。古槐阴下清风里，试为诸人再指看。
东街柳色拖烟雨，西巷桃华相映红。左顾右盼看不足，一时分付与春风。
一轮明月挂天心，四海生灵荷照临。何必西风撼丹桂，碧霄重送九秋音。
美如西子离金阁，娇似杨妃倚玉楼。犹把琵琶半遮面，不令人见转风流。
捉贼分明要见赃，十身调御下禅床。曾经巴峡猿啼处，铁作心肝也断肠。
城南措大骑馿子，市北郎君跨马儿。各各四蹄俱著地，三春同到月明池。
彩云影里仙人现，手把红罗扇遮面。无人著眼看仙人，却看随后红罗扇。
铜砂锣里落盛油，生菜还他萝卜头。但看来年正月半，家家门首挂灯毬。
二女合为一媳妇，机轮截断难回互。从来往返绝踪由，行人莫问老时路。
一身高隠惟南岳，自笑孤云未是闲。松下水边端坐者，也应随倒说居山。
慧日峰高秋色冷，钱塘江静月华明。寒光一烁周沙界，笔下看来未十成。
优游实际妙明家，转步移身指落霞。无限白云犹不见，夜乘明月出芦花。
瘦竹长松滴翠香，流风疏月度炎凉。不知谁住原西寺，每日钟声送夕阳。
说法无如这个亲，十方刹海一微尘。若能于此明真理，大地何曾见一人。
昨夜三更过急滩，滩头云雾黑漫漫。一条拄杖为知己，击碎千关与万关。
幽室寒灯不假挑，虚空明月彻云霄。要知日用常无间，烈焰光中发异苗。
一即一，二即二，嗅著直是无香气。识得山僧榔栗条，莫向南山寻鼈鼻。
本无一字尧夫易，八十一篇扬子玄。今古是非那复辨，仲尼尤不废韦编。
文书难写伏羲书，字外成篇始见渠。赐也能分可不可，一瓢居士只如愚。
过时不易始为难，执处那知是变迁。度尽千山无鸟迹，不劳传语报平安。
手在何忧弓力强，巧穷那得必穿杨。太和有味人人饮，谁识醒时是醉乡。
仲由行行终身诵，师也堂堂带上书。五柳却能知此意，无弦琴上赋归与。
只说为山不说休，山成日夜水横流。惜哉覆篑成迷复，只欠当初一掉头。
三年已绝生还望，一日天恩到海涯。路过清湘犹间阔，当时何不住长沙。
行彻天涯万里山，月明方照海珠还。瘴乡来往浑闲事，聊为清湘一破颜。
曾近沧溟看飓风，波涛有尽海无穷。四年陈迹今何在，坐对湘云豁晚空。
瘴海只将梅作雪，湘山今见麦为春。晴空有月当如旧，岭北山南总照人。
少年得髓几人知，想见当年断臂时。此是湘山大知识，衡门堪继会昌师。
红紫商量欲满枝，持春觞豆好携持。便须载酒凌波去，底事黄堂独赋诗。
绿色映波千古恨，至今南浦两依依。我今又出江东去，多少行人宦未归。
密干参差笼月影，轻波荡漾蘸烟条。暑天要此清凉地，欲往何辞度小桥。
霜姿迥出红尘外，只有鹓雏傍水来。别岸若寻栖隠处，轩窗须为此君开。
霭霭纷纷缘底事，故来波上罩晴沙。莫教散入沧溟去，却恐能迷上汉槎。
红云可觅无蜂去，渺渺寒波映晚芳。未必孤根能耐雪，且看秋艳已经霜。
光景不留人易老，恨无羽翼出尘埃。世间那有飞升药，且傍汀洲采菊来。
月明偏照海边洲，绿水回环漾素秋。斗转参横群动息，桂花零落遣谁收。
谁把平毡水上开，坐看飞絮扑琼台。酒豪耳热笙歌沸，应怪幽人此地来。
影参岸栢童童绿，叶蔽汀兰澹澹香。斤斧不来人迹远，养成千尺势堂堂。
大士游方兴尽回，家山风月绝尘埃。杖头多少闲田地，挑取华严入岭来。
传老东山水上浮，玄沙六月雪重裘。旧来消息今何在，千里桐江月满楼。
百川滚滚到来休，此是人间第一流。鲸鬣为君翻骇浪，兰苕空自满汀洲。
海邦渺渺知何在，风入高帆顷刻过。何似一樽湖上酒，月明安稳照寒波。
欲冲高浪却沈吟，酒近瀛洲懒得斟。莫道颠风无好意，为君吹过远归心。
床头史记千番纸，世上兴亡一窖尘。惟有炳然周孔道，至今余泽浸生民。
禅心已出包区宇，墨海翻腾作雪梅。三昧笔端俱戏事，定余幽室暗香来。
今年不及去年秋，十顷曾无半亩收。好雨早随人意足，即今何地不油油。
壮岁漂沦懒读书，老忘休歇欲何如。夜窗不复留灯火，眼食齁齁一任渠。
主人心地冷如灰，只把园花取次栽。峡外漫多闲雨露，直须并此入山来。
花落花开蝶自忙，琴闲书札日偏长。我来不为看桃李，只爱幽兰静更香。
朝廷鹓鹭日振振，不道天涯亦有人。弟劝兄酬无可恨，欢然别是一家春。
孺子无心作聘君，使君悬榻意何勤。世人不道芳荪好，可是清香不远闻。
秋草门前已没靴，更无人过野人家。离离疏竹时闻雨，淡淡轻烟不隔花。
莫愁微雨落轻云，十里长亭未垫巾。流水小桥山下路，马头无处不逢春。
泪尽空山一病夫，荆榛无路掩樵居。自怜身是皮公美，茅屋青灯夜著书。
记得诗狂欲发时，鄱阳湖里月明知。无人为觅桓伊笛，自卷秋芦片叶吹。
霜落石林江气清，隔江犹见暮山横。个中只欠崔夫子，满帽秋风信马行。
苍颜白发我虽陈，见了青红几度新。更向黄生毫末里，全家看尽剑南春。
浅浅红颧与白腮，卧枝斜叶抱新开。何人与作春风面，诳得蜂儿日日来。
仙子衣裳云不染，天人颜色玉无瑕。月寒桂树犹藏魄，海冻珊瑚未放芽。
浑是华清出浴初，碧绡斜掩见红肤。便教桃李能言语，要比娇妍比得无。
街头未易著清香，折取萧萧满把黄。归去乞钱烦里社，买糕沽酒作重阳。
我如秋蝶未忘情，对此寒花叹此生。常愧老来亲拄杖，看花不似蝶身轻。
芙蓉堂下水溟溟，老去难禁此段清。唤取王郎吹玉笛，愁来要听水龙声。
荒蒲乱苇簇人烟，指点江州一望间。惜取看人闲目力，琵琶亭上看庐山。
屯云塞望蔚青林，刻雪停空立皓禽。南渡长淮才一水，令人便起五湖心。
𫁂䅉青衣未剡芒，联拳荷叶已秋香。笋舆十里青松路，高卷蒙纱溯晚凉。
𪭢𪭢名木列千兵，风雨斜来卷旆旌。愁倚寺门南下望，水烟不见小桥横。
山口含糊半吐云，林头时见绿纷纷。何人解作孤鸾啸，呼取凉风入帽裙。
晚禽噪竹百千翅，残菊横枝三两花。好在山园养衰废，风波不到野人家。
翻翻绣袖上红裀，舞姬犹是旧精神。坐中莫怪无欢意，我与将军是故人。
从昔遨游盛两川，充城人物自骈阗。万家灯火春风陌，十里绮罗明月天。
蜀地春争一月天，杂花新岁已争妍。却愁取次都开尽，辜负清明谷雨天。
山围翠合水连云，万室楼台照眼明。胜地风淳真乐国，四川惟说好充城。
果山仙果秀天香，处处圆金树树黄。书后欲题三百颗，满林犹待洞庭霜。
守臣方效献芹心，直拟移根到上林。充贡先时犹茂绿，置邮须更待黄深。
又将鞍马送残春，吹尽征衣染尽尘。还是前年旧时候，渭城花柳一番新。
浮云散尽狂波止，天上玉蟾水底圆。皎洁迥然通湛寂，此时消息若为传。
衲僧照彻千差眼，缁素浅深毫发分。分处莫非全正令，法王那得独称尊。
无地无锥彻骨贫，利生深愧乏余珍。廛中大施门难启，乞与青山养病身。
东坡笑说吃龙肉，舌底那知已咽津。能省咽津真有味，会言龙肉不为珍。
何知龙肉即猪肉，细语粗言尽入神。惜彼当年老居士，大机曾未脱根尘。
不出三门九十日，大都只要此心休。此心休了全无事，天下名山任意游。
掩息茅堂过六冬，心忘境寂万缘空。不知幻业从何起，依旧令教振祖风。
万仞嵯峨鸟道难，剑轮挥处骨毛寒。泥牛昨夜归沧海，吸得西江水尽干。
多中即一一中多，浪里全提水是波。波水灭时多一尽，日轮当午见星河。
十年聚首龙峰寺，一悟真空万境闲。此去随缘且高隠，莫将名字落人间。
随随随，昔昔昔，随随随后无人识。夜来明月上高峰，元来祇是这个贼。
铜砂锣里油清浄，照见尘中旧主人。寄语禅人猛参取，莫教孤负此生身。
八万四千非一一，七金山内海滔滔。妙高峰顶平如掌，谁把长竿钓巨鼇。
飘香山径踏残花，来访仙乡隠处家。当日庙堂延至计，未应怀璧老烟霞。
山鸦营巢欲哺儿，晴杏拆早先离披。盘回一径穿碧筿，谷口数家耕水湄。
闻说宫花满鬓红，上林丝管侍重瞳。蓬莱咫尺无由到，始信仙风迥不同。
蜀国佳人号细腰，东台御史惜妖娆。从今唤作杨台柳，舞尽春风万万条。
雁门泉水热于汤，清净源从古道场。应笑骊山山下水，至今犹带粉脂香。
范叔绵袍暖一身，大裘只盖洛阳人。九州四海黄绵袄，谁似天公赐予均。
丝缰误解白龙飞，满地琼瑶衬粉蹄。愁杀塞翁寻不见，月明风静只闻嘶。
石崇富贵篯铿寿，潘岳容仪子建才。但愿东风齐著力，一时吹入我门来。
三月春光上国游，祥云瑞气锁龙楼。亲从宣德门前过，更问行人觅汴州。
彭祖八百乞延寿，秦皇登位更求仙。昨向天津桥上过，石崇犹自送穷船。
不挂田衣著羽衣，老君形相颇相宜。一年半内闲思想，大底兴衰各有时。
正法眼藏瞎馿灭，临济何曾有是说。今古时人皆妄传，不信但看后三月。
契丹打破波斯寨，夺得宝珠村里卖。十字街头穷乞儿，腰间挂个风流袋。
金晶铸就斗星悬，挂向琼楼知几年。好是五更残梦里，一声敲透白云天。
无意殷勤遮皓月，有心特地隔红尘。从兹虚室长生白，占得桃源洞里春。
陶家篱下未开时，曾得西风借力吹。月影夜深笼素艳，分明残雪两三枝。
几千年浪碧澄澄，对景难忘我祖情。乐就也知曾借力，轩成方见不辜名。
本是子猷园里枝，今朝分取手中携。自怜高节虚无物，野外山行得共伊。
神仙抱一养玄微，九载功成白日飞。道在当人须顺授，今朝何必秘天机。
人间久矣喜相倍，道术参同岂吝哉。他日功成果轻举，为吾天上作梯媒。
太真宫室上方新，归去先垂紫诏人。天目洞霄期过处，星冠应不冒风尘。
甓瓦完齐土壁坚，籓篱周匝没疏穿。人来谩笑无华旆，风雨须教安稳眠。
庵前桃李春争开，雪里见花惟有梅。莫谓枝梢有分别，根本自异非人栽。
春蚕丝尽即生蛾，秋燕雏成不泥窠。山雉经时藏窟穴，也能龙化入烟波。
长松偃蹇不依林，枝干高盘千亩阴。昨夜酒醒风雨急，半空仿佛听龙吟。
南山雨过北山出，昨夜月明今日晴。云气自舒还自卷，太虚万古常清明。
莫羡庵居景物清，须知乐自苦中生。山前尽日幽寻客，多说荒蹊不可行。
柴门虽谩不曾关，宾客从他自往还。连日山寒声影绝，蒲团危坐更安闲。
晴日暖风时出游，冷烟凄雨便归休。云还樵斧溪边牧，不似畸人得自由。
钟声鼓声朝夕鸣，茶烟炊烟先后生。云衣霞珮栖山客，兀兀穷年无一营。
白日未中气色明，玉壶兴入西源行。草堂羡我不共往，竹风为汝致幽清。
淡淡红生细细香，半开人折寄山房。只缘清浄超尘垢，颇似风流压众芳。
昔劫因缘今劫会，昨日颜容今日改。世间沧海尽桑田，慎勿重来呈傀儡。
子欲济民非为己，我贪修道不忧贫。直须勉强方成业，只恐因循易老人。
道人愿力如天溥，度尽众生方自度。若还纤芥未蒙恩，我终不舍升天路。
步冲晴雪过前滩，鹤迹云踪孰可攀。也似来时无一物，却疑归去是三山。
碧霄澄彻素芒清，一片多情四海明。花院空庭冷香里，羽人心胆欲寒生。
庵里人行庵外路，庵外人来庵里坐。遮头茅草欠坚牢，年年风雨年年破。
洞霄深处日栖真，仙子亲曾此致身。凤阙有人来献礼，溪声山色愈增新。
乘兴寻幽不怕寒，喜将山水雪中看。等闲哦出西湖句，自有清新上笔端。
秋光及物眼犹迷，著叶婆娑拟碧鸡。精采十分佯欲动，五更只欠一声啼。
王母阶前种几株，水晶帘外看如无。只应汉武金盘上，泻得珊珊白露珠。
湖光山色共争秋，一点尘埃无觅处。沉沉水底见青天，画舸直疑天上去。
晚来无事理扁舟，唤起骚人漫浪愁。过眼飞鸿三两字，淡烟寒日荻花秋。
三十年来住此山，郡符何事到林间。休将琐琐尘寰事，换我一生闲又闲。
松上花兮松下根，食之年貌与松邻。君今既是松间客，采送衰翁亦可人。
不是故人供禄米，初非县令给猪肝。养贤礼厚隆三簋，拜赐恩深艳一箪。
八十年中常浩浩，宏开肆货摩尼宝。也无一个共商量，不是山僧收铺早。
真机昔振云门路，祖席今多雪窦孙。传到慧林花果盛，须知叶落总归根。
平生但爱山中寺，此日来看竹外山。心境顿开清浄想，客尘无复更相关。
古木阴森梵帝家，帘泉一酌试新芽。官符星火催春焙，却使山僧怨白蛇。
林亭长夏爱浓阴，来引茶瓯一散襟。忽去却来蜂个个，自啼还住鸟深深。
山家一尺潇湘石，扫尽云腴齿颊清。警破午窗箕颍梦，转为风外小松声。
孜孜为善鸡鸣起，先王之道斯为美。四十五十无闻焉，斯亦不足畏也已。
既晴安得雨霏霏，百道流泉落翠微。侧帽试看绳引处，破烟千点湿人衣。
白云曾罩定中身，石上云归不见人。应有山神常守护，松风时为埽埃尘。
氓之蚩蚩不足数，四月五月蒙松雨。闭门县榻二十年，不见孺子与文举。
且喜屋无穿隙雪，未愁漏尽满靴霜。纸帏布被从牢落，頼有希牙齿颊香。
日射西山烂烂光，低云遮岸水风凉。从来鞍马倦行役，笑语不知岐路长。
稻塍粟垅绿相连，野老欣逢大有年。人意物情俱自适，溶溶佳气满江天。
白叟黄童话使君，买牛买犊谕邦人。今年菽粟仓箱满，仁政常为七县春。
低云不断风仍急，细雨无声晚更稠。千里思君常在眼，黄昏天意自春愁。
醉乡天地一何宽，不问金壶与玉山。暂得陶陶太古意，醒来应亦恶人间。
酒在杯中惟恐尽，事来眼底只嫌多。一壶醉倒春风里，万斛穷愁奈我何。
醉后诗成笔似椽，客来倾酒酒如泉。怜君常得酒中趣，愧我经春只惨然。
手持金盏滟斜晖，目送归鸿万里飞。还似习家池上日，醉中倒载接䍠归。
醉倒南山卧白云，满天诗思不胜春。黄鸡白酒真堪乐，谁道蓬蒿有此人。
何处移来薝卜花，琢成玉叶静无瑕。天香不合人间有，只是祇园居士家。
桐已参天栢已苍，昔年曾见似人长。树犹如此人休怪，宾主相逢鬓各霜。
浓绿阴中黄栗留，醉乡迟日厌鸣鸠。青春去后百花歇，頼有枝头安石榴。
三年漂泊老荆州，重过淮安旧驿楼。地上谪仙天上去，故来萧寺想风流。
眼前风景似襄阳，松柏参天竹满岗。𫛸鴂一声春欲去，雨催新杏渐娇黄。
晴山如黛水如蓝，波浄天澄翠满潭。身在玉壶图画里，心随飞鸟过终南。
羡君走马踏千山，却笑吟诗不肯闲。写得清风入嘉句，尽携爽气出云间。
吟袖衡云满笔端，马蹄霜迹破朝寒。据鞍何必须横槊，自有新诗似建安。
钱唐西湖三百寺，芳草画桥烟霭中。宝陀大士本无相，一亭聊慰伏蛇功。
澄波奫沦鸭头绿，秋水清于春水明。芰裳已逐秋光尽，藻带暗藏春意生。
绕冈修竹小亭深，风干云梢照碧浔。安得茂林带左右，祇应萧爽似山阴。
卷中识尽古来人，笔下文章日日新。万里从亲海边县，要令南国见麒麟。
君房言语妙知名，元凯春秋癖已成。作者风流公莫让，要令江海听文鸣。
看罢吴山看越山，一帆千里玩风澜。令人颇忆羊裘老，为钓桐庐七里滩。
解知身世两鸿毛，肯羡一钩连六鳌。有口惟宜醉醇酒，时时痛饮读离骚。
梅雨晴时荔子丹，绛囊青幄共檀栾。按图读谱尝珍品，大胜关西苜蓿盘。
泉南南浦是南溟，瘴雾熏人不用醒。想对文书搔首罢，刺桐花下学兰亭。
瓯闽接壤气多同，只恐泉南有飓风。撅虹见时定翻海，御寒裘褐要重重。
粤藤玉板泽于脂，歙婺隃糜理胜犀。归日锦囊诗几许，七闽当有数千题。
好去西安苏县丞，千年求友近严陵。江山如彼君如此，正似玉壶寒露冰。
湖山主人玉堂客，尔来华发故应多。安石虽云江海士，元元苍生将奈何。
苦忆君家两惠连，楼居应作水中仙。静看河畔青青草，应有池塘春梦篇。
问讯东海秦钓客，尔来闻已霸风骚。缗明饵香我知愧，愧尔一钩连六鳌。
寄语松陵与太湖，烟波风月尔何如。故时景物应如昔，复有当年张翰无。
横江一苇听潮来，江月飞霜落酒杯。寄语钱唐江上月，可怜寂寞照潮回。
千里隋堤榆柳风，轻花薄荚正冥蒙。离情解逐仙舟去，欲过三江震泽东。
古寺愔愔映夕岑，谷风凄劲触霜林。曩时蕙帐知何处，不见山人来苦吟。
嗟我衰迟行老矣，与君生死尚情深。屈平贾谊何须旧，敬吊先生泪满襟。
各执梅枝不执鞭，涉溪穿竹过林烟。景纯梦里经行处，直到青溪古洞天。
青溪翠壁泻琮琤，洞府犹传鬼谷名。幸有六经堪送老，不思唇舌慕从横。
裂崖泉射便成溪，溪畔虚岩匹练垂。玉溅珠跳千仞底，阴阴众木媚清池。
底处娇黄蜡样梅，幽香解向晚寒开。故人未寄岭头信，先报江南春意来。
冰溪雪岭赴诗盟，我媿难先二子鸣。莫惮登临助余勇，欲令万战遇奇兵。
灵溪閟洞鏁华胥，地脉旁通分野殊。莫惮登临探奇险，恐君他日亦藏书。
千仞云崖耸石门，古传此地圣凡分。我曹自愧群峰诮，未必山灵解勒文。
地上云居有梵天，碧池灵脉泻双泉。不应胜地能埋没，政欲因君佳句传。
云外泉声度碧林，浏萦累带作清深。吾缨已分令尘染，欲借寒光去洗心。
异时倥偬此时闲，甘在尘中可厚颜。天为好山生胜士，莫因便懒负云山。
早讶年年狂士来，每来亭上独徘徊。山应又喜添知己，去后山容似死灰。
山色满亭亭倚空，与君俱在画图中。解道龙腾青壁断，令人却忆漫浪翁。
琅玕夭娇排霄去，败箨平阶聊贮储。付与管城汤沐地，何须毛颖号中书。
汉江莽莽雪浮浮，远想山阴泛剡游。高兴共成何更尽，子猷安道喜同舟。
绿胜章台杨柳街，青罗斗帐净无埃。五株何用诗频说，安得韩公到此来。
桐实离离楸带长，玉鞭骄马度垂杨。黄茆野店人争看，篱上红眉粉额粧。
几处秋千愁日暮，一声𫛸鴂唤春归。红稀绿尽寻常事，不用长绳系落晖。
草已芊绵柳已柔，落花重叠不须愁。风光流转等闲过，又是一年春事休。
百物争春竟可怜，清池绿浄但沉天。浮萍细碎从渠长，憎见差池点荇钱。
西畴新买数塍田，便扫空囷俟有年。欲坐瓜庵吹豆叶，风翻黄浪麦秋天。
风头皱浪开还促，雨点圆纹乱更多。何似无风亦无雨，碧天千里在澄波。
痴儿插地栽杨柳，杨柳无根插便生。我亦无根常作客，四年漂泊大梁城。
股大如腰立已忧，不须登阁始三休。道人尊足元无病，莫取形骸向里求。
梦为蝴蝶恣飞飞，飞入花丛处处迷。不是提壶强呼起，尚应栩栩展江西。
诗翁诗思与春争，落笔风雷纸上生。雪棘满颐心尚壮，君看岩电射人明。
池南池北乱蛙声，不问官私处处鸣。昨夜一犁新雨足，无烦科斗更滋生。
竹冈深贮一溪云，溪湾路尽钓矶新。鱼鸟相忘自相乐，使君元是狎鸥人。
山东太白谪仙人，笔卷天河气拂云。百代公卿嘲哂徧，清溪石上想严君。
兴王不患无功业，贼乱常忧在岁寒。能缓阿瞒移鼎手，长鋋此日愧渔竿。
轻挨残花香簌簌，旋剥新笋白纤纤。伤春煮笋买春酒，短褐破碎人家嫌。
久依凤翼与龙鳞，万里青云可致身。圣主求贤如不及，夜光岂复怒无因。
富贵自知当自信，耆鲐福并固修长。阴阳可测非天理，男子人知亦易量。
三首新诗慰病躯，万金何必是家书。隔年已有游嵩约，玉趾何时过敝庐。
千株蜜炬出严𬮱，走马天街赐近臣。我亦茅檐自钻燧，煨针烧艾检铜人。
旋剪香罗列地垂，娇红嫩绿写珠玑。花前欲作重重结，系定春光不放归。
关山千里涌银涛，晚日烘云欲动摇。滕六自知迁客近，前驱一洗瘴烟消。
山凝秀色螺成髻，溪走寒光珠在盘。更欲呈姿作清巧，暂粧梅柳雪中看。
飞阁凌波浮渺茫，碧山白云坐相忘。好风历楯泛我袂，兴来取缨濯沧浪。
匆匆蓐食过重丘，炬影通林见远流。云物澜翻烟羃历，细风吹霰上征裘。
柱侧簷欹瓦欲飘，断垣苔涩树萧萧。满庭荒草无香火，惟有禽声伴寂寥。
鸿雁归时水拍天，平冈老木尚依然。借君余地安渔艇，乞我寒江听雨眠。
平野风烟入梦思，殷勤作画更题诗。扁舟卧听横塘雨，恰遇江南归雁时。
野水潺潺平落涧，秋风瑟瑟细吹林。逢人抱瓮知村近，隔坞闻钟觉寺深。
人物于今叹渺然，孤坟宿草已生烟。日暮行人道傍会，应逢年少与谈玄。
绛节飘飘下紫清，更参隠诀制颓龄。若逢方丈庞眉叟，来爱囊中赤甲经。
崇宁新阁连云起，天篆浮空宝气飞。帝遣群龙常护守，池潭风雨夜深归。
一庵畴昔共嵚崟，古木垂阴岁月深。恐是三生房次律，要随藤杖去重寻。
笔间云气生毫末，纸上松声听有无。收得三茅风雨样，高堂六月是冰壶。
南山冬冬天作鼓，号召诸龙尽行雨。惟有秃角最先到，泼墨云中鳞鬣舞。
南山千亩龙蛇窟，半夜春雷起屈盘。欲钓六鼇沧海去，为留春笋作长竿。
邓子词锋鲁孟劳，刜钟剸玉尽铅刀。风流陶谢枝梧困，击节期君仆命骚。
吴山楚水未忘怀，暮雨朝云恨已乖。纵免摩伽能毁戒，未妨泽室会千斋。
穷秋天气少晴明，雨叶风窗夜夜声。应为幽人听未足，不教骢马出重城。
厨廪空虚鼠亦饥，终宵咬啮近秋帷。腐儒生计惟黄卷，乞取衔蝉与护持。
闻君秉笔赋鸡林，海怪山奇人购寻。莫纪大宛多善马，却令天子便甘心。
天上房星不下来，连山刍粟饱驽骀。龙姿逸驾飞腾尽，頼尔毫端力挽回。
夹岸鸣钟早渡回，冥冥江色未全开。西庵要看千峰碧，更有江南半月梅。
村落家家有酒沽，黄童白叟醉相扶。恨无韩滉丹青手，更作丰年几幅图。
野草追随岸接篱，紫荆门巷日平西。自言今岁春耕早，腊雪消来水一犁。
小雨疏风转薄寒，驼裘貂帽过秦关。道逢一涧兵徒涉，赤胫相扶独厚颜。
烟遮晃白初疑雪，日映斓斑却是花。马渡急流行小崦，柳丝如织映人家。
菅茆作屋细家居，云碓风帘路不纡。坡侧杏花溪畔柳，分明摩诘辋川图。
宁王画作金盆鸽，韩愈诗夸玉井莲。瓦缶泥泓村落小，乱茅群雀不堪传。
都人士女各纷华，列肆飞楼事事嘉。政恐皇都无此致，万家流水一城花。
千岩层出乱云飞，失我平生洞府期。夜据征鞍不交睫，举头弹指睡希夷。
龙兴虎视诧周秦，王气东游作汴京。阴祝巨灵移此险，大河为堑岳为城。
繖幄垂垂马踏沙，水长山远路多花。眼中形势胸中策，缓步徐行静不哗。
回车胜母避柏人，不饮贪泉恶其名。道逢一铺榜全节，系马呼奖臣子情。
一对龙湖青眼开，乾坤倚剑独徘徊。白云是处堪埋骨，京岘山头梦未回。
青居曾露一丝头，谩示人能解牧牛。究竟本来无一物，未知能使阿谁休。
一乘休去已忘机，恰似当初未牧时。云起云消本无迹，有为全体是无为。
空余短笠与轻蓑，道著休时事早多。更向中间问消息，夜深无奈月明何。
百代兴亡吐谷浑，圣主神谟不世恩。解缚再生有孙子，无劳倚笑上东门。
山钩树白何年岁，流瀑可听下无地。行人愁绝却无愁，始信宜歌蜀道易。
骇雉丹青人姓边，无花无石自瞿然。已能倚壁音声绝，何用蹲飞欲上天。
今朝旅恨到何处，轩窗直对桃花渡。桃花渡上风吹雨，道人芒𪨗谁来去。
脚踏浮云身已老，访道修行恨不早。曾见商周全盛时，不及唐虞古风好。
清江长官空书来，朱玠妙笔空悠哉。恐是怕上万言书，恶嫌并命憎不才。
前身嵩阳老道士，今日京东蔡秀才。杜门藏书万余卷，不知何身得之哉。
六出花头万叠波，水云馆前不肯过。玉鸾素面如相语，人间清兴今如何。
蔼蔼天孙作晓岚，为嫌俗骨遣教还。仙儿堕处真堪惜，只在含眸一笑间。
无波枉渚若堪凭，白露青苹更可陵。过尽秋风独不见，此时肠断柳吴兴。
弃臣悠悠朱墨笔，凋年忽忽道涂衣。博崔赵李久寂寞，乙马甲班谁是非。
长夏清江倚碧岑，人间尘土莫相侵。榴花不得春工力，颜色何如桃杏深。
万树残英委泥滓，柳花成絮独高飞。自怜纤质无人赏，宛转还从洛浦归。
十日狂风不偶然，未教桃李鬬婵娟。关西将士曾如此，直入齐宫斩小怜。
终日焚香却袢暑，只此于君媿典刑。莫怪慇懃问元朗，此心要自渴沧溟。
处士何人为作牙，尽携猿鹤到京华。故山岩壑应惆怅，六六峰前只一家。
山下青青春已归，百花山上正芳菲。人间颜色易零落，百万千年云锦衣。
莫怪先生身上贫，眼看外物似浮云。房中除却琴棋后，更有门前鹤一群。
元年元日日甲子，从自汉历来有三。总把皇恩调玉烛，今朝独更觉春酣。
日日江头骋望频，东风去岁旧相亲。庾郎欲作披香赋，未有花开未是春。
思归未得恨深年，时节清明最可怜。越女腰支胜赵女，平生不敢赛秋千。
云暗花寒春在否，烟波漠漠不禁愁。此愁肯逐杨花散，常与幽人种白头。
无奈愁来欲解携，春光何事亦如迷。只应自有人行乐，枉是多情王会稽。
冷官不易逢寒食，海角风霜剩作寒。杏粥榆羮浑不见，蓬池春色梦中看。
终日一杯终日醉，看潮初上看潮回。自疑前世陶贞白，乘兴闲游鄮县来。
日日苍黄出畏涂，自怜何事得虚除。天教豺虎露齿爪，好是哥奴不读书。
蝴蝶催花一夜开，却愁春尽重徘徊。我身亦使滕王恨，日日随渠春里来。
行尽三江失所夸，便教信美岂吾家。却回扬子江头去，看种瓜洲子母瓜。
真隐闲从鄮县来，三山仙蘂眼中开。此身自有华阳洞，肯学秉阳叹老槐。
未识凉风宝殿西，宁惊海角有遗黎。玉筝无日尝瑶柱，金马何人赏木犀。
三吴山水喜秋风，白蟹青虾甬水东。独步晁丞孙子到，谁怜憔悴众人中。
卓行高文司马陈，当年简牍拂埃尘。身名暂振久青冢，见在凄凉海畔身。
忆昔中华年少壮，相逢海角意何如。惊人老境便如此，还解同尝橄榄无。
老境才来便辄留，龙门胜韵去悠悠。此怀京洛愁无限，更对沧江烟雨愁。
古木江亭懒不开，书空自笑兴悠哉。苍苔一径浅深遍，知道无人向此来。
病眼终朝更懒开，难输心曲语悠哉。从教苔径无人到，日日潮声自上来。
终日寒斋咏小招，故人轩槛俯谿桥。可怜不得宣城郡，白日消来恨未消。
白头破褐恂阇黎，硬白高谈岂昜知。却喜粟浆如北客，从教薄相笑无奇。
论思献纳方自代，海舶鮹人岂识渠。长啸清风含雪语，怜侬不解读新书。
少时曾识京华乐，老得江山怀抱开。风月不谈辜此夕，恨随潮去与潮回。
京华可望无高楼，闻道故人多白头。此身却似城东柳，惜别伤离不自愁。
秋风几日过秋关，直访畸孤海上山。为报故山都是旧，可怜留滞不知还。
天涯花信误心期，狼藉残红只往时。怪底小怜浑不睡，夜深惆怅梦周师。
莫道垂杨管别离，与春离别自依依。若教兼有征人恨，只恐鸦儿不肯归。
海角那知有宫柳，故园春思尚依依。可怜风韵去人远，一日花开天际飞。
桃李那知杨柳恨，故时风雨不依依。自从彭泽无人后，青眼虽开心事非。
阊阖千门万户开，三郎沈醉打毬回。九龄已去韩休死，无复明朝谏疏来。
从教病着探葵减，未放愁攻白髪添。欲看落花时入户，风高尽日不垂帘。
咋舌何堪妾一鸣，三年如梦寄江城。春江细雨添清思，渐近归期更有情。
南潮胜韵此间无，醉本兰亭强学书。人物本朝还可恨，谁传燕老暮江图。
燕公未肯祖虚无，悍俗归仁举国书。莫道邦人都背德，壁间犹有海潮图。
欲谈无应莫吾容，悔不居身可否中。尽日小斋何所乐，芭蕉宜雨竹宜风。
宾客能谈少傅儿，海中仙果得生迟。自今一落人间后，即见新枝压旧枝。
茂弘不用长年悲，淮水东流本与期。一日名驹惊俗眼，奔云老骥敢言衰。
水仙逾月驻芳馨，人物谁堪眼共青。白傅有诗皆入律，腥咸声里亦须听。
待得莺来花已落，断难料理漫咿嚘。便如前哲亦非敌，八斗才当万斛愁。
老僧讲罢结茅庐，忆昔鸣琴着意余。一曲风前三百遍，十年不作作如初。
轩轩众艺张天贶，翰墨悲凉二绝余。今日无人知姓字，史官他日若为书。
春尽天涯恨最长，啼莺不识紫游缰。空惊绿叶成尖髪，何处残英伴落妆。
何曾有梦到瑶池，但见狂风落海陂。帘外飘英纷不识，谁人尚复忆辛夷。
恨同枉渚频潮汐，情与游丝鬬短长。垂钓蛮童缘底泣，难将心事问何郎。
白头从事未抛诗，无奈才何复苦饥。我易吟愁归乐土，因君肠断邺中诗。
洞庭春色何年赋，越国王孙几种愁。今日忽亲鹦鹉杓，当家余韵落芳洲。
莫言无合亦何伤，旅雁卑飞怯稻粱。南亩荒芜嵩少远，却来檝口祭勾芒。
甬东羁旅情何托，江北苍芒恨不收。静夜橹声来枕上，犹疑身在木兰舟。
叹息天工暂醉时，重阳物色艶阳姿。便生春思兼秋绪，当日董生宜一窥。
董生今日窥园圃，几许伤心涕泪垂。金令不行呈木怪，无端灾异乐哀为。
园林叶落丹丘远，坂路霜寒白髪侵。不是关西将家子，也无诗思著秦音。
人物英雄异姓王，山河生气尚光芒。可怜只解夸佳丽，花落春空更断肠。
过华逾河势北倾，何人来此葬荆卿。千金匕首安知在，易水寒来尚有情。
太子当年计不疏，虎狼有剑断头颅。逡巡不血荆轲手，自要辒辌费鲍鱼。
刺客传中轲绝伦，后来尫怯寂无人。秦人更甚燕人恨，不葬燕台留葬秦。
贯日白虹可奈何，书生容易笑荆轲。美新伾党临遗冢，惭愧绝无狐兔过。
平生心迹笑元龙，今日城边比蔡邕。岂是白头著书地，聊当涕泣自从容。
征衣穷塞暮冬时，读尽龙城太守诗。若使生平诗尽在，濯缨无泪为君垂。
萦回颉颃乱山河，目眩心摇到直罗。待得罗川平直处，晚来荀令恨如何。
人生不合出都城，百坂千坡异县情。勃勃当年圣人道，如今狐兔不胜行。
羌管戎歌亦鬭新，长官家势洛阳人。相逢且觅山花好，莫话铜驼金谷春。
龙门不见鬓垂丝，莫唱平山杨柳辞。纵使前声君忍听，后声恼杀木肠儿。
笙箫婉娈落人间，目极灵芝宫不还。犹喜遗音吾独识，且教明月住空山。
海外求仙事渺茫，却烦鹤驾访刘郎。修门自有偷桃客，好试低眉问帝乡。
山下时时闻凤箫，山中处处得蟠桃。刘郎仙去何难事，不用飞楼百尺高。
黄金无限不须成，欲塞河流要负薪。谁识望仙宫里事，只因荡漾阿娇春。
香雾漫空玉作尘，五龙双凤细扶轮。君王不得须臾语，只有轮台哀痛身。
三川窈窕山隈隩，宜着狂歌老杜家。辛苦寄书消息断，想渠涕泪问京华。
疏堕何堪行役劳，穷阴急景晚风高。京华前岁此时雪，独卧先庐亦寂寥。
百叠荒山人迹绝，饥肠寒色自徘徊。多情只有谢康乐，美酒乐歌宁再来。
异时游子不须还，舍瑟含情醉醒间。今日烦君台上望，急挥苦泪湿千山。
邂逅宫花春寂寂，相思塞草暮离离。休信李广未封印，喜得青香赋小诗。
蝶笑蜂须飞有声，梅嫌柳眼众人青。今朝消息君知否，荒塞寒灯读武经。
风送黄河冰底声，三川半死误丹青。何人告与君消息，枉是磨铅勘水经。
蓬莱学士有家声，易退难忘旧杀青。万卷饶君相似处，此生不读膳夫经。
前年海角今天涯，有恨无愁闲叹嗟。枉是凉州女端正，一生不识水仙花。
征裘不是谢庄衣，何事轻霙故故飞。应是多情要新句，敢酬琼藻触寒威。
惨淡修途问若何，璇蕤琼藻未须多。使君此夕应难醉，红玉看人子夜歌。
南宫妙极天下选，鸡舌喜君重得香。既自能诗似前辈，何为不作水曹郎。
眼病身持四分律，流芳巧笑两如何。从教酩酊非吾事，免得醒来恨更多。
拂拭尘埃艺靡它，象中系外得婆娑。何人为我易弟子，泪落一朝翻九河。
饶须羌鼻似羌浑，人在山头羊在门。欲把流霞来饮汝，未甘便唤作曾孙。
蓬头冰齿独徘徊，五百年前人姓雷。为问罗川何处好，笑言京洛总看来。
东奔西走肯徘徊，言语相残听鼻雷。未料此生终作底，可知不为学诗来。
留官莫去且徘徊，官有白茶十二雷。便觉罗川风景好，为渠明日更重来。
魏郡归秦秦遂玉，音犹故魏恨难忘。谁知我本魏郡士，比汝独思田子方。
木末仆危不可呼，水濵诗客昔何如。若非此老曾行处，泪涨三川恨有余。
人物昭陵一代倾，墨庄夫子著书成。我生既晚复何恨，解叩青霜钟大鸣。
舍北洗山如有待，舍南泉发本无期。羁愁尽落清音里，不用骞公读楚辞。
忽忽寻春恨已迟，山城浑未有花枝。东风马上哦新句，却似卢岩缑岭时。
志苦言危凛雪霜，何人敢唤作刘郎。休论瑞应夸图牒，羞死当年顾野王。
欲脱羁愁暂媾春，花先木末傲难亲。无才与作山居赋，遮莫山花处处新。
老欲留春不用忙，却愁花发送春光。山头红绽难为媾，年少才高忆谢庄。
人间百感未能休，欲语无情谩九州。楼上角声山上月，共人割据一端愁。
只将三日为元巳，准拟流觞不误期。惭愧魏人风味好，无穷花蝶漫相思。
儒服未曾看乐战，鐡衣且自戏清时。春风莫道晚无力，解直天王百尺旗。
风旗且好冈头看，汉马休论塞外期。前日将军刘越石，功名不及一篇诗。
县官未肯斩西戎，谁信鄜州第一功。马似云颓青壁上，人如猿放晓林中。
春到梨花意更长，好将素质殿红芳。若为寄与江南客，枉是杨梅忆庾郎。
未驾羸骖返故乡，且寻掘笔傍书窗。莫嘲流汗野猪岭，绝胜伤心朱雀航。
多谢芳罇与献酬，只将万斛醉吾愁。春花来作人间梦，梦到鸦啼不得留。
延州红胜洛州花，打剥工夫阿那家。我亦劳心添病骨，悔将黄卷负年华。
春来玉帐闲无事，自料穿松压酒糟。即恐金罇未相称，山房乞取伴离骚。
牡丹千叶千枝并，不似荒凉在塞垣。宜圣殿前知几许，感时肠断侍臣孙。
敢期芍药邉城见，本是人间第一流。我有无穷羁旅恨，为君今日到扬州。
池水澄辉散晓烟，定无墨色使名传。几螺付与能诗客，免更书空重惘然。
寸寸晓松计已迂，更怜百步扇垂珠。几年费尽坐曹手，千卷书生又却无。
邉城百感漫兴嗟，客底令人警岁华。多谢何郎有新句，谁闻夜夜小梅花。
前世能歌田顺郎，今身追悔太昌昌。戏泥巧尽群儿态，休忆小姑初倚床。
五世衣冠盛本朝，宁论妻织与儿樵。顾予始就山居乐，未放诗书便泬寥。
高人能画山中趣，凉吹晓从天际来。移画此情纨扇上，人间何处有尘埃。
南楼吹笛何人怨，北窗垂杨永日闲。何用绿杨高百尺，诗情笔趣总相关。
松皮冠赠松山客，惭愧红尘赤日中。好向浮云傍归路，定应賸听入琴风。
儒冠何事贵松皮，一岁寒来特自奇。髪尽著霜相称得，歌酬白雪即非宜。
女鸾宝扇漫称工，谁识岚漪缥香踪。何事晚来慵落笔，为嗔不说妙高峰。
五日十日岂为工，万壑千岩自绝踪。在握已能霄汉上，更须群玉占前峰。
之子婆娑几许年，众人迁后独稀迁。即今便上青云上，巳愧开炉白日仙。
官共狐裘三十年，纷纷南北笑莺迁。未施云外射雕手，且作山中骑虎仙。
惯听山头五夜钟，忽惊孤枕景阳风。明朝乐事知何限，定自无人拜德公。
故庐归客不胜愁，可是人间晚立秋。收潦水清如可待，无穷蛭螾看沈浮。
绿阴飞雨作秋容，衰病呻吟高枕中。何事公孙健骑马，黄金帯客好相从。
此身重滞愧征鸿，况对庭前郢树风。暂至京师便归去，敢期今日有黄公。
碧嵩青颍肯相从，万事茅堂醉梦中。出到人前羞欲死，归轮不必问何从。
留君谈笑且从容，白发红尘阿那中。踉跄行藏莫相笑，枯鱼垂泪恨无从。
何妨少日不能容，讵玷山公启事中。庭下秋风收不得，欲雕琼树未听从。
悦己曾增巧笑容，舞鸾归歇鉴花中。人间遇乐便作乐，何用行军问所从。
相逢无酒恨如酣，九市三玄俱不谈。秋雨迢迢催客别，别情雨色已江南。
快雨薄寒一夕间，胡为百役自间关。秋怀更读甘陵赋，始信人人庾子山。
雨助风声燕欲归，谁教我尚著征衣。自怜未读愍征赋，霜雪鬓间犹庶几。
随蝶求官秋绪多，自甘老罢乐婆娑。枕邉风雨五更梦，声在长衢朝马过。
江上高人未肯来，京华秋鬓独徘徊。饶渠看取潮头月，莫恋林香待放梅。
河滣依棹得风期，秦树湘云枉梦思。也好归来君富贵，未容言语我悲伤。
几岁田园得隐沦，忍将秋泪湿红尘。一麾不得庐山去，何用他州寄此身。
称意中秋月满楼，只嫌歌扇遏云浮。不如风雨连天起，要得伊人也解愁。
天街未见瞳眬日，御马来朝馺騀宫。不许暂时超倒暴，欲将何事騐真龙。
前辈终身知学植，今人得意讳师门。如新几帖英公字，可但吾家礼数尊。
嫁树裁花待上元，一灯明熖照山樊。香炉下烟霞客，此夜皇州亦掩门。
布裘菜饭久忘言，粝食粗衣过上元。怪底狂风迷四野，荣光自满濯龙门。
河拥秋声客恨新，谁能出语共轮囷。信知五采生丹穴，不许文章属外人。
乌髭四皓应无术，沉醉三闾岂有方。将此衰残斋戒里，郡人应笑使君狂。
一夫肆力能排闼，万旅无谋漫仰关。成败是非今有底，忍将鞭扑作威颜。
雪中猎户来呈虎，月下田夫走献麛。讳道山成应不得，关东谁肯有书题。
斗升白米能供酒，暝目红裠难听歌。为谢黄州王内翰，莫言官职也蹉跎。
萧条吏散如堪适，萧洒诗成亦可娱。王谢异时同惠我，只惭笔力不能俱。
杂号将军人所薄，东宫赞善自曾嘲。如何今日余为守，黄独白𢇲夸大庖。
朝困十催何敢饱，暮虞百罚更生寒。鸡山小石鳯山柳，移植庭前少自寛。
独步当年贤士关，青衫初试□官闲。好怜归去龙钟者，五世题名在道山。
志士何曾耻把关，忠臣本自不言闲。策勋他日阵间阵，莫忘今朝山上山。
不肯将身入八关，判司虽屈胜如闲。汉庭富贵人何限，毕竟文章属小山。
上帝白云居九关，列仙亭馆号萧闲。念君未作骖鸾侣，愁杀江南庾子山。
曲肖欧文诗隐秀，山头仙驭势争飞。须知柑脯胜麟脯，更使荷衣笑锦衣。
功名富贵搃愁予，南北东西尽畏途。悔不读书徒语尔，老来悔读少年书。
拟驾柴车反故园，却料甲士倚和门。桐孙竹祖俱相笑，欲肖秦音长子孙。
祸根妃子尝珍嗜，今日何须有荔枝。玉树后庭那结实，也能亡国更堪悲。
荔枝一骑红尘后，便有渔阳万骑来。郭令诸孙今得味，却同羯鼓逞诗才。
华州石缝无端芋，同谷斋中有恨翁。卯酒调来家法在，暂时不哭此途穷。
秦中驩喜迎吾祖，知道官家不用兵。今日曾孙何所负，华山芋蓣自多情。
风流自古称张绪，诗句孰如孟景阳。今日读书轻富贵，当家好处得兼将。
丹萼瑶英阆苑开，人间何处有琼台。妬嫌弄玉秦王女，讳说南山说楚梅。
扬州梅发莫依依，曾得何郎一首诗。漫有渡江来小庾，始从今日得佳辞。
一年春色已平开，始见芳香傍砚台。惭愧梁园飞雪里，几番玉斝醉新梅。
思王二匝恨无依，枉费西园清夜诗。不得梅花发幽兴，甘输北□有英辞。
庾信终南眼忽开，横岑万仞接天台。纵横笔阵知强弱，留与游仙客咏梅。
梅如玉磬百花依，伤似文章先说诗。诗到玉妃谪堕后，只君能抗我公辞。
据渭浮泾雪浪开，一君五后醉高台。侍臣不解供吟笔，落尽南山万树梅。
梨园弟子强因依，羯鼓声中学御诗。十月北兵来唤仗，新梅谁复增新词。
岂是梅花最早开，六霙先已发阳台。泾南渭北花如锦，太白山头只有梅。
孤芳寒艳绝难依，邺下关中不赋诗。未必江南有才子，也应先是七三辞。
莫道梅花取次开，馨香须待百层台。不同碧玉小家女，宝策皇妃元姓梅。
负雪披霜不得依，梅寒恨不出幽诗。身梁根治荒江介，情调犹输第一辞。
霜女月娥愁不开，萼君西母宴瑶台。总将芳意传英彩，下降人间得有梅。
织女机寒自失依，云霞扎扎似吟诗。女儿谢席雪无句，父子庾家梅有辞。
天马锦轻谁得开，月儿罗薄挂香台。屈平宋玉浑无语，后辈何人敢咏梅。
东皇太一下无依，桂酒椒浆细奠诗。却问人间梅几种，郭仙尔有古人辞。
汉骑蜀兵下辩开，今朝惟有凤凰台。瑶凰琼凤方为瑞，此地宜多白玉梅。
东郭先生谁与依，雪中意气后夔诗。香添皎洁成梅咏，好视江边黄绢辞。
未须白眼便嫌开，早晚高低雪作台。春尽子山梅感叹，义山未腊已惊梅。
云母屏风只暂依，金乡公主嫁迟诗。宁论鲍照梅花恨，不及从来不惜辞。
根冷花难也自开，何须献纳在云台。几多得意人潜恨，江令伤心幽涧梅。
此日梅花剩足依，明年归只咏公诗。不堪霸水匆匆别，待寄越膏重觅辞。
庭前枯树庾郎老，马首垂花太祝愁。槐叶冷淘来急吃，君家醪瓮却须休。
野狐泉畔昔人集，朱亥墓南今日豪。惭愧曾槐谁细摘，暂抛汤饼属吾曹。
灵山芍药谁销得，我是灵山授记人。贪蝶惏蜂莫来到，更须作供老夫身。
淡墨书名二十年，从军未许勒燕然。只疑淡墨为君累，故遣陈玄去草玄。
晚来李杜擅文章，无奈情何忆沈郎。未掩西施朝薤泪，可堪弄玉暮魂香。
荷叶拳拳恨未舒，伊人归兴问何如。空看蝇鼻灯花喜，不得平安一纸书。
葆真宫是何年有，游子相将便得真。闻道流霞醒不醉，只应人世恨还新。
卫霍功名无素誉，韩彭富贵晚堪悲。梅花引角边情剧，况复人间岁暮时。
下惠一时行已志，首阳万古振人伦。终南不得西山号，岁暮白头空断魂。
沉沉欲雪岫云平，月尾年头此有情。童稚欢欣学秦语，不知家世本东京。
迟迟来日去何疾，六十五见此日除。明发束修能有几，太平田舍读残书。
乃公不识贾公闾，之子饥寒夜读书。前年避贼逐江鹭，今岁垾田鞭海鱼。
何事新梅度玉溪，应怜泯默与诗题。少年曾赋宋开府，老大无如羯鼓迷。
君何忘我不交关，为我胜君便不闲。豹雾人须归豹谷，鸡栖车且游鸡山。
君知我亦有柴关，我岂输君独自闲。把笔何人凤尾诺，杖藜望我鸡头山。
羊头山笑鸡头山，我粲文章尔漫顽。游子白头颜不少，任人讥侮亢高颜。
把酒相忘笑语违，新诗应已勒岩扉。何人龙尾道前出，独自鸡头山里归。
蹙缩饥肠与世违，崚嶒折屐到云扉。丹砂不逐飞仙去，白叠甘从佞佛归。
不烦钟鼓强吹萧，自有诗书共欝陶。暖玉何年来比德，冷金即日得抽毫。
岐汴无烦和恊使，秦云送我入梁园。残灯半夜梦回雨，心事谁来恸哭论。
板令悬车欠四年，散关如砥去欣然。郑州门首人争入，谁伴山翁老洧渊。
厚矣皇恩得谢休，萧然白发更何求。雨声中夜生高兴，不似官人身外愁。
晚霭沈山月隐林，终朝好学仲长瘖。忍将老易供书画，更与何人得断金。
药苗晚种已青青，应念尫羸与养形。肯为嵇生徒著论，便同玄晏剩翻经。
白杨夹道起秋声，要使征人恨不平。自笑一生成底事，元常笔秃却谈兵。
不植风琴二十年，僧来为我置斋前。欲教羁思残春梦，吟落浮云共洒然。
解组边亭畿甸来，且将白髪共徘徊。去年亭下花何在，日夜风尘不得开。
华灯不试管弦新，八字歌声满市尘。今日景龙门寂寞，唯将明德照新春。
江边龟步亦平平，淮上龟山耸五兵。何但八公山草木，解令王国列金城。
龟山之操恨时危，语乐徒劳鲁太师。今日龟山无可恨，祥符年上御题诗。
海岸石龟恨未平，时时入海自冯陵。此山盘礴清淮上，宝塔分功更就曾。
我避边尘淮海远，悠然问鴈尔何来。中原消息须闻取，南岳峰头莫漫回。
庄周口舌过平生，择鴈何为贵不鸣。默默高飞宁有乐，人间生死本来轻。
两月中原消息断，不应京国亦无闻。庙堂如未弃黎庶，日日诏书清垢氛。
客散平山堂上后，孰如子骏在扬州。解传鲍照旧辞赋，输尽芜城千古愁。
风常欢喜月常愁，愁有盈亏喜自由。客到扬州已迷路，不须特地上迷楼。
便风五两更悠悠，回望乡闾烟雾浮。若问无情唯颍水，不来随我到扬州。
药有一君元长厚，病教五鬼逞狂阳。公诗可但能除疟，万疴都如律令忙。
柏子香清谁喜闻，五言句法更清芬。病仍春困在难久，遣向吟窗起暮云。
世乱还家未有期，汝于何处望京师。韦郎旧恨今新恨，细学南音寄我诗。
白鴈陂前淮海思，今朝淮海鴈相随。固知怜我飘零甚，忘却青嵩碧颍时。
风驱云卷一身微，慕侣高高急急飞。未许高人能远遁，梁王池馆故同归。
我忆故人头更白，故人梦我眼犹青。重湖叠浪君知否，正似当年翻水经。
翡翠钩寒陪晓月，珊瑚枕浄揖高丘。人间聚散何须问，梦断西陵更送秋。
久欲为僧避世喧，况当寰海正飞翻。五台自有天台院，处处流通玄妙门。
既无武略擒渠帅，又乏文章骋国才。甓社湖中有明月，可怜不肯入君怀。
卜钱簇簇怯单单，小妇扬州桥上看。拜鬼求神春更恨，不堪风雨作花寒。
莫问扬州桃叶生，渡江今日得风晴。长沙子弟更相笑，上到隋堤便住营。
蓼花散畔轻盈意，炒米团边笑语亲。多谢稻畦磨衲老，十方撮聚戏闲人。
胡尘未动朔云浮，行在多懽见小侯。愿保三冬资我乐，更无一事使人愁。
侍无童子懒焚香，君送花来恨便忘。尽日清芬与风竞，熏炉漫使令君狂。
醉公认得扬州路，堂上平山列酒罇。后日公荣来酩酊，赋诗可但属姚孙。
马解驮经度碧空，便令王许伴支公。山童野仆立如石，忘却侬曾在会中。
消息沈沈当下国，风尘漠漠望中都。平生铅椠胡尘里，不免从今读误书。
客子思归悔远游，曾波新绿恋汀洲。庾郎得暇为春赋，定是春来未肯愁。
高邮崔监富诗书，笔力雄豪与世疏。不是魏公公道在，定垂白髪老菰蒲。
高邮少年有王令，豪气雄才海内无。当日谈兵今可用，只愁遗像是癯儒。
肠断之鸡不解鸣，要须烦汝报升平。故知二虏非刘石，只是中原无祖生。
宋都为客喜还惊，无数霜天归鴈横。夜半钟声何太哑，由来石𫕥五无声。
早岁无知到柳桥，黄流澎湃客雄豪。自从道路无形势，今日睢阳益漫劳。
沧海枯来失夜光，泰山走去误朝阳。可怜憔悴苍颜客，曾是呻吟黄卷郎。
独抱微诚人不知，山公启事定何施。鸣鸡本候海潮信，不为金门上马时。
野寺钟声报晓寒，征人方梦到长安。茫然涂路知难易，两避胡尘一岁残。
胡儿直犯洛阳宫，蔼蔼园陵指点中。殄灭四夷心不遂，裕陵萧瑟独悲风。
不待功成逐赤松，腐儒毕竟若为功。田园破碎风尘里，肠断当年夜雨舂。
皇祚中兴彻九垓，不烦犹道宋王台。归鸿特比常年少，应恋黄麾不忍来。
三川皆震大灾异，汴水绝流上帝仁。不使六龙远巡幸，兴王蒨地福重新。
井臼无供戢羽贫，未知何地老容身。更无一卷文书在，七录家藏许卜邻。
屠希祖是屠牛坦，今日却屠秋兔毫。自识有心三副健，可怜无副一心劳。
江北江南叠鼓催，清香清泪各徘徊。知君清德用无尽，棹欲移时留蜡梅。
昔人辛苦处难追，慵懒多闲自有奇。睡著不知春昼永，壁间图像傲希夷。
何事重新作此年，身无疾病意欣然。春风莫但开桃李，吹落妖星静九天。
先生不饮而常醉，醉倒四海支狂流。不烦高士倾佳酿，要使鱼龙同我愁。
狂寇舳舻星斗落，列炬烧江犹未觉。太平斥候固不严，樽俎之谋在河朔。
一江如鼎鱼龙沸，我欲逃生何所之。今古兴亡有同恨，乾陵火照奉天时。
絮被蒙头晓日高，厌闻处处杀官曹。古人言尽致御术，今日兴言盗是招。
古人愁在吾愁里，庾信江淹可共论。孰似少陵能叹息，一身牢落识乾坤。
邂逅故人逃难处，王孙气象独升平。诗吟摩诘如无味，画到阳关别有情。
孤客危冠不得眠，清灯古像共安禅。鬼神未用来听法，我自观心绝世缘。
二月春风著意来，毡裘北客尚低回。只应是日无何逊，江上梅花未肯开。
不眠无恨自凄凄，真听人间乌夜啼。明月未教尘镜掩，华堂歌舞乍高低。
义乌此夜一何啼，明日欢欣事不迷。定是军回蓟南北，宁论贼退关东西。
何事东风日又狂，后庭花要鬭新粧。中兴功业在清浄，王谢清谈未易忘。
扬州桃叶能留客，任是东风江上狂。南北人情亦相似，六军不肯过咸阳。
白发飘零远可嗟，百年居屋在京华。海涯更比天涯远，星斗沈沈入海涯。
万古兴亡归白鹭，一时舒惨在青山。与君都下太平日，岂料思君鼙鼓间。
夷门子弟逞豪华，不忿西京谷雨花。走马城东玉仙醉，着身海角敢咨嗟。
扬州枉矢何时弭，涿野蚩尤尚未俘。底处愁城能著我，风为愁骑雨愁车。
长夏悠悠百计非，可怜北客制南衣。池头风晚萍根合，何处杨花不得归。
万国归随尽细侯，阿𡡉只解爱扬州。锦帆明日知何处，不得龙门洛水游。
竹匳苇管可幽居，前日曾藏万卷书。烽火不知南北渡，祝兹微物莫愁予。
秋风入角蹙山城，更觉淮南秋思清。惯听边威雷鼓里，梅花争发斗峥嵘。
坎离交养日需沙，君向沙头好泊家。鸥鹭若来寻旧隐，为言直上有烟霞。
病夫不睡情须怨，老子难眠思却清。况复斗横催角引，梅花烂漫散秋声。
日月争流泪亦流，几年不见夕阳楼。太平时节古来少，却上迷楼一望休。
修门缥缈梦悠悠，岁暮长江斗柄浮。奋翼鸣鸡急自和，白头鼓枻为谁愁。
白眼波涛争反复，波心孤棹更谁看。夫君念此客蓬鬓，不共青松共岁寒。
江头再遇笔屠生，共听去年江水声。三副少多予自窘，一毫去取子能轻。
玉树开花媚绮窗，龙幡如植冕旒降。只今江月交光夜，情似月明愁似江。
一家天下莫分三，天极明星万象含。此水北江归海处，谁将此地号江南。
渚蒲淅淅风犹急，岸柳纤纤雨尚余。栖鹭宿鸥浑去尽，溯溪还有两三鱼。
荷盖点溪三数叶，藤稍遶树几千层。投闲更与高人约，重抱琴来听广陵。
渭滨人老钓纶中，晚达那知有早穷。顾我岩栖终作底，谩将病目送飞鸿。
东海一生垂钓客，石渠万卷校书郎。丈人风味今如此，鹤到扬州兴更长。
泗滨浮石岂不好，怊怅上方承眷时。今日道傍谁著眼，女墙犹得掷胡儿。
璧水衣冠明玉雪，市楼风月话江湖。莫学群儿败家法，入门无不曳长裾。
孤云欲作人间雨，流水空传物外声。老柏倚岩高转瘦，寒花著雨坠还生。
青秧出水细于针，嫩叶初齐绿未深。又是一年春欲尽，杖藜乘兴足幽寻。
古木森森复墓亭，大农祠在古桐城。后来为政应千辈，能使斯民独有情。
竹林深处杜鹃啼，两岩青青草色齐。欲识人间真罨画，朱籐倒影入清溪。
拳石耆婆色两青，竹龙驱水转山鸣。夜深不见跳珠碎，疑是簷间滴雨声。
东山蜡屐坏车轮，小草青知山外香。园柳鸣禽唤幽梦，惠连诗句更何人。
匹马招提晚憩鞍，前村箫鼓饯余寒。谁知小阁栏干曲，却得梅花正面看。
重来端复解征鞍，清夜溪风六月寒。欲写经行二年事，平林须入画图看。
江汉西南万里来，双流合处耸崔巍。神鳌载得蓬瀛去，金粟擎将世界回。
彭泽有琴尝无弦，大令旧物惟青毡。我亦四壁对默坐，中有一床供昼眠。
骊珠未剖价难酬，灼烁寒光映碧流。罔象未能知去处，更凭子细说端由。
萧索茅庵草乱埋，柴扉日午尚慵开。冥然独坐枯眼上，孰谓殊恩云外来。
危峦萧洒古禅宫，信步重归趣无穷。风卷白云天界净，一轮红日正当空。
晓风吹散碧天云，日上长空景象分。寂照含虚无内外，当明一句若为论。
山上今冬少阴雪，晴和天气如春月。斯辰又喜一阳生，梅根占得先开发。
屈指忻逢腊月八，释迦成道是斯辰。二千我后追先事，重把香汤浴净身。
三德齐敷结净缘，十方僧宝世良田。愿将此日无为福，上祝皇图亿万年。
佛祖从来不奈伊，满头明月去还归。虽然六户无亲识，今古何曾更间违。
静极光通本妙圆，嘶风玉马过重关。回途不落威音世，妙用全彰化外看。
大洪有个无影杖，虎踞龙蟠孰敢向。有时横按坐虚堂，临济德山还胆丧。
碧玉界中无变异，虚明地上有虽微。妙圆一句如何说，隐显含融岂间违。
少林九年垂一语，流布诸方多赚举。大洪今日老婆心，未免分明细说与。
七佛前前旷路赊，碧琉璃界锁蟾华。披衣出户更犹永，撒手还家日未斜。
杓柄笊篱权在手，放行把住非窼臼。二时斋粥在精专，自利重他功不朽。
回途玉马休相伴，背角泥牛莫下鞭。多谢乾坤垂覆载，闲云芳艸姿情眠。
空劫自己无依守，佛祖从来难启口。九年面壁太多端，那堪更强分妍丑。
海际烟收欲暮天，扁舟轻泛出芦湾。丝纶夜掷清波里，晓得金鳞不犯竿。
飞花暖日轻相送，烈焰须凭作者通。觌面不劳伸语路，丹山千里事同风。
本自圆成不在言，泥牛耕破劫初田。夜来风月霜威重，天晓昆仑戴雪还。
言前无句拟何伸，妙语玄谈眼里尘。一邑毗耶金粟众，想应翻笑住山人。
月皎渔舟瑞气旋，芦花深处夜涛寒。可怜无限垂丝者，随例忙忙失钓竿。
皎月流辉千嶂冷，泥牛徐步出云烟。玄徒若问西来意，直指胞胎未具前。
携笻挥汗别文星，匝地清风耸百城。佛祖位中留不住，琉璃殿上绿苔生。
应现宰官人不识，栖心祖域道情腴。不怜金印大如斗，自贵衣中无价珠。
昔年百丈曾轻卷，今日重归故国求。顿使云堂三伏里，哭天忽尔变清秋。
虚室更深冷不眠，翛翛孤坐几经年。昨宵又觉还耽睡，元是新铺白玉毡。
平生活计都消尽，锥地殊无付子孙。撒手便辞青嶂去，翛然却返白云村。
鹤髪渔翁岁莫论，桑田几变尔常存。红蓼岸，荻花村，水月虚明两不痕。
举目谁亲无可攀，翛然独对水云闲。山色里，浪花间，妙体堂堂不露颜。
青虚为钓复为钩，断索篮儿没底舟。随放荡，任横流，玉浪堆中得自由。
轻泛兰舟入海涯，抛钩掷线莫迟疑。骊龙子，巨鼇儿，不犯清波钓得伊。
钓尽江湖晓色分，数声羌笛韵凌云。波浩渺，雾氛氲，鼓棹回舟望海垠。
头角峥嵘未兆前，乱云深处任安眠。不随芳艸遥山去，何用芒童更著鞭。
水阔云深古路赊，五湖禅侣共同家。夜来喜得真消息，无影林中杇木花。
寂照含虚未兆身，翛然那与物为邻。任经风月霜威重，枯木花芳不犯春。
火风地水合为身，犹若晴空一点尘。借问病从可处起，祇应谁是病中人。
十年同此振网维，万种誵讹悉共知。今日脱然无一事，坐观明月照琉璃。
水最为清月最圆，月光含水水涵天。混融不落威音世，到此如何语正偏。
异类潜行未兆前，昂藏头角耸摩天。回途莫守寒岸草，耕破威音那畔田。
柴扉常对白云开，玉凤衔花去又回。不学东林远沽酒，渊明多谢入山来。
暖堂新构侵云表，桂月松风常满抱。玉烛光中静应时，言前妙唱般阳道。
岁寒木欲老林坰，兹沐恩光入翠层。再整丝纶垂钓手，随缘涢水且腾腾。
道同曾未隔毫端，相别相逢会者难。偶此又蒙清照及，松风桂月袭人寒。
无弦琴上有希声，此遇知音作证明。不犯指端弹一曲，碧琉璃界月三更。
默讷虚明履趣深，蟾蜍推月照天心。松风未作寒林静，一弄无弦琴上音。
今日重来坐暖霞，故人笑谓老年华。劫空别有壶春在，云对青山兴莫涯。
休将水乳试鹅王，妙识醇醨别有方。本地不消春气力，灵枝劫外有余芳。
师旷离娄不我徒，昭然罔象得玄珠。心萌口拟成途辙，底事圆明异有无。
妙句灵然溢目寒，幽微旨趣曾还难。相逢更问无弦曲，风入松梢不在弹。
亭亭日午犹亏半，寂寂三更尚未圆。六户不曾知暖意，往来常在三更前。
妙相圆明不可亲，奴儿婢子自殷勤。指天指地称尊大，也是传言送语人。
相好巍巍大丈夫，一生无智恰如愚。从来佛祖犹难望，地狱天堂岂可拘。
卓尔难将正眼窥，回超今古类难齐。苔封古殿无人侍，月锁苍梧凤不栖。
木人来问青霄路，石女年尊似不闻。携手相将归故国，暮山岌岌锁重云。
玄微及尽本翛然，若谓渠闲万八千。月印澄江鱼不见，钓人何必更抛筌。
垂手还他作者机，寻常语里布鎗旗。重询拟进归方丈，一句分明更不疑。
白云深处路难通，拟问踪由已涉功。挂角羚羊无影迹，从容还落正偏中。
饥冷嫩草遥山去，渴饮寒泉曲涧回。放荡不耕空劫地，暮天何用牧歌催。
王鞭高举击金门，引出珊瑚价莫论。回古轮王全意气，不彰宝印自然尊。
偶尔垂言借问伊，知音争使落今时。胡笳不犯宫商曲，玉笛横时劫外吹。
烧香人静杳无声，苔满丹墀皓月明。入户当堂慵正坐，出门尤懒下阶行。
白云槛外思悠哉，密密金刀剪不开。幽洞不拘金锁意，纵横无系去还来。
家山归到莫因循，竭力寅昏奉二亲。机尽功忘恩义断，便成不孝阐提人。
从来父子不相离，石女何劳更问伊。昨夜寒岩无影木，白云深处露横枝。
古路翛然倚太虚，行玄犹是涉崎岖。不登鸟道虽为妙，点捡将来已触途。
镬汤炉炭几何般，地狱三途未苦酸。须信新丰亲切语，袈裟之下莫颟顸。
平地无端凿陷坑，木桥拈起使人行。沉沉寒水如何渡，月夜金鸡报五更。
本地灵明无一物，几人认得黄金骨。扶锹肩上便行时，大辩从来还若讷。
当机一句玉珊珊，内外玲珑溢目寒。无漏国中曾不住，月华影里见应难。
蚌含明月珠生腹，龙拥深云雨洒空。莫向平田翻巨浪，直须点点尽朝东。
威音那畔不能行，撒手还家懒问程。寝殿无人空寂寂，满窗唯有月虚明。
归家岂坐碧云床，出户不行青草地。南北东西本自由，渠无向背那回避。
淘金岂假披沙得，不触波澜犹费力。露柱三更忽放光，此时未审何人识。
群花未发梅先拆，万木凋零柏转奇。云淡不彰节月影，烟轻那露引风枝。
岩脱虽有云千顷，户内殊无半夜灯。极目危峦今古秀，暮天斜照碧层层。
这般消息不寻常，蟾桂枝枝布远香。昨夜姮娥呈巧妙，眼睛直上绣鸳鸯。
拾得疏慵非觉晓，寒山懒惰不知归。声前一句圆音美，物外三山片月辉。
海底龙吟云雨润，林中虎啸谷风清。莫言满路生荆棘，况是家贫少送迎。
太平乡国路空赊，归兴悠悠思莫涯。撒手到家何所有，琉璃宝殿锁蟾华。
月筛松影高低树，日照池心上下天。赫赫炎空非卓午，团团秋夜不知圆。
妙峰孤顶偏肥腻，天产灵苗不触地。翠叶无风常自摇，清香那逐春光媚。
叉手须知已隔津，更重进步转漂沦。顽铜若作黄金货，祇可瞒他无眼人。
父子相逢眼倍明，灵苗丛里坦然行。个中若为金毛子，已是盐梅触大羹。
一片灵明本妙圆，个中非正亦非偏。宝峰瑞草无根蒂，不待春功色自鲜。
曹溪源派古之今，意识徒将渡浅深。好是昔人游戏处，虽然入井不曾沉。
前后三三不失宗，迥迢千圣数难穷。金刚脑后全轩露，叠叠青山锁翠空。
少林续焰事堪可，腊夜梅开雪后枝。黄蘗昔年曾有语，大唐国里没禅师。
带角披毛异类身，寒灰枯木眼中尘。虽然未曾先师意，争奈临行一著亲。
多是从人学得来，一生空把口胡开。欲穷此片虚明地，七佛前前总不该。
虽然答尽深深意，争奈投机句未亲。欲曾本来无垢的，更须入水见长人。
寂光影里现全身，贵异天然迥出伦。家富儿奴偏得力，夜分灯火照西邻。
海底泥牛耕白月，云中木马骤清风。胡僧懒捧西干钵，半夜乘舟过海东。
芳草漫漫岂变秋，牧童白牯恣优游。异中有路人难见，却谓骑牛不识牛。
月沉碧海龙非隐，雾锁苍梧凤不知。劫外森森无影木，垂阴自有未萌枝。
依依半月沉寒水，耿耿三星落碧巑。昔日云岩曾漏泄，金轮王子宝花冠。
身光炽盛相巍巍，妙手如何彩绘伊。休问僧繇吴道士，志公佗日不能知。
腥臊红烂不堪亲，触动轻轻血污身。何事杳无人著价，为伊非是世间珍。
家家门掩蟾蜍月，处处莺啼杨柳风。若谓纵横无变异，犹如掷剑拟虚空。
月中玉兔夜怀胎，日里金乌朝抱卵。黑漆昆仑踏雪行，转身打破琉璃椀。
寒月依依上远峰，平湖万顷练光封。渔歌惊起沙洲鹭，飞入芦花不见踪。
清风吹动钓鱼船，鼓起澄波浪拍天。堪笑锦鳞争戏水，到头俱被钓丝牵。
沧海无风波浪平，烟收水色虚含月。寒光一带望何穷，谁辨个中龙退骨。
门头户尾事千差，了尽犹来未到家。明月堂前无影木，严凝雪夜正开花。
长江澄澈即蟾华，满目清光未是家。借问渔舟何处去，夜深依旧宿芦花。
声前一句口如眉，佛祖从来总不知。昨夜昆仑闲说梦，白头生得黑头儿。
色自色兮声自声，新莺啼处柳烟轻。门门有路通京国，三岛斜横海月明。
九重深密视听难，玉殿琼楼宿雾攒。燮理尽归臣相事，轮王不戴宝花冠。
盲聋瘖痖迥天真，眼似眉毛道始邻。昨夜东君潜布令，黄莺啼处绿杨春。
三番白纸问寒暄，千里同风月满船。夺得高标全用处，盘蛇口内打秋千。
宝杖亲携挂翠缨，徘徊常遶玉阶行。转身就父无标的，拈却花冠不得名。
昆冈片玉火中润，碧落孤蟾水底圆。一念翛然无异色，任从沧海变桑田。
金乌玉兔两交驰，照破威音未兆时。若谓青霄别在路，木人依旧皴双眉。
瑞霭祥烟锁玉楼，妙年王子恣优游。琉璃殿上骑金马，明月堂前辊绣毬。
白头童子智尤长，半夜三更渡渺茫。任运往来无间断，不消船艇与浮囊。
秘殿重围晓尚寒，丹墀苔润未排班。宝香凤烛烟云合，寂寂帘垂不露颜。
故国清平久有年，白头犹自恋生缘。牧童却解忘功业，懒放牛儿不把鞭。
曹溪古路绿苔生，车马登临已涉程。野老痿羸兼跛挈，手携玉杖夜深行。
四十九年成露布，五千余轴尽言诠。妙明一句威音外，折角泥牛雪里眠。
乾坤尽是黄金国，万有全彰净妙身。玉女背风无巧拙，灵苗花秀不知春。
一念萧萧不记年，皮肤脱落自完全。长天夜夜清如镜，万里无云孤月圆。
日午烟凝山突兀，夜央天淡月婵娟。混然寂照寒宵永，明暗圆融未兆前。
法尔非修本十成，平常酬答最分明。端然指出长安道，无奈游人不肯行。
无相光中未兆身，清虚渺邈岂为邻。一轮明月当轩照，玉殿萧萧不见人。
虚堂寂寂夜深寒，携得瑶琴月下弹。不是知音徒侧耳，悲风流水岂相干。
祖代家风没一文，清贫中更是清贫。著衣吃饭随丰俭，物物头角用最亲。
三脚灵龟荒径走，一枝瑞草乱峰垂。昆冈含玉山先润，凉兔怀胎月未知。
出门徧界无知己，入户盈眸不见亲。虚室夜寒何所有，碧天明月颇为邻。
一点灵明六不收，照然何用更凝眸。个中消息人难委，独有虚空暗点头。
体妙探玄尽涉程，争如野老异中行。功忘日月平怀稳，免事君王宠辱惊。
夜明帘外月朦胧，骑象翻身击宝钟。洪韵上腾三界外，聋夫何事睡犹浓。
白藕未萌非隐的，红花出水不当阳。游人莫用传消息，自有清风透远香。
这边那畔总难逢，一句无私不处中。红日暮沉西嶂外，空留孤影照溪东。
妙湛圆明第一机，降生成道涅槃时。迦维摩竭双林树，认著元来不是伊。
妙体堂堂相好全，青霄独步蹑金莲。千华台上犹慵坐，弊垢襕衫岂肯穿。
瑞艸丛中懒欲眠，徐行处处迥翛然。披毛戴角人难识，为报芒童不用鞭。
一句相酬难取则，轮王不化阎浮国。无边刹海浪痕平，独驾泥牛耕月色。
妙圆无相劫前人，随类权分百亿身。月夜御楼才报晓，平明六国尽逢春。
虚空为鼓须弥槌，击者虽多听者稀。半夜髑髅惊破梦，港头明月不思归。
灵山会上言虽普，少室峰前句未形。瑞草蒙茸含月秀，寒松蓊鬰出云青。
劫火洞然无相宅，金门不睹玉楼家。宝天云淡银河冷，浩浩波澜岂动沙。
不挂唇皮一句奇，少林冷坐最慈悲。须知此道非传授，立雪神光已强为。
荆山美玉何须辨，赤水玄珠不用拈。罔象无心黄帝重，卞和有智楚王嫌。
珊瑚枝上玉花开，风递清香遍九垓。勿谓乾坤成委曲，韶阳亲见睦州来。
水澄月满道人愁，妙尽无依类莫收。劫外正偏兼带路，不萌枝上辨春秋。
六国清平贺圣年，珠帘高卷月明前。金轮那肯当堂坐，不用丹墀击静鞭。
等闲应问岂安排，一句全提隐显该。薄雾依依笼古径，孤峰终不露崔嵬。
星流水国夜然灯，月印江天明似镜。隐显无私位不该，依稀拟动成偏正。
道合平常绝异端，行人何必历艰难。从今莫信孙膑卜，龟壳无灵不用钻。
此树不从天地生，登山涉水承渠力。如今掷向乱峰前，免致丛林为轨则。
灵然不涉古来今，三界都卢一点心。槛外桃花春蝶舞，门前杨柳晓莺吟。
东风未晓放船行，卧唱阳关发渭城。老去与人浑惜别，不知何处可忘情。
长夏轩窗倚碧岑，人间尘土莫相侵。榴花不得春风力，颜色何如桃杏深。
七里湾头宿发飞，六家店上行人稀。渡口有船招不得，归来稚子候柴扉。
病来饮不敌群豪，笑岸纱巾卸锦袍。一座空烦春笋手，玉杯乳酪贮樱桃。
自摘酴醾满架空，拟将豪气敌春风。欲知盏面玻瓈阔，看照红颜在酒中。
巧胜金花真乐事，堆盘细菜亦宜人。自惭白发嘲吾老，不上谯门看打春。
故园桃李秋摇落，扫地无花可恼公。近说城南王子妓，亦持红拂剧西风。
老来嗜酒无宾主，我醉应眠不遣卿。如许此花同九日，为君采掇笑渊明。
北风吹雨不能晴，羸病人骑瘦马行。须髪向来浑白尽，半缘忧患半多情。
步屧穿花醉晓风，翻枝摘叶兴何穷。他年上苑求佳种，越白江红扫地空。
江城仍似锦城无，半额轻黄笑越姝。我亦少花如杜老，舍南为乞两三株。
茅簷竹坞两幽奇，岸帻寻花醉亦知。崖蜜已成蜂去尽，夜寒惟有露房垂。
老去攀翻兴益奇，招携风月作新知。但令春酿皆如此，百罚深杯亦倒垂。
男儿更老气如虹，知鬓何嫌似断蓬。欲问桃花借颜色，未甘着笑向春风。
阴阴溪曲绿交加，小雨翻萍上浅沙。鹅鸭不知春去尽，争随流水趁桃花。
溅溅流水曲穿沙，林叶深深不过鸦。自恨春来浑不识，殷勤着地拾残花。
白下春泥尚未干，汴流更待小潺湲。不知汝定成行不，寒食今无数日间。
摩娑垢面戏陶泓，拂拭苍髯笑管城。已与陈玄俱绝倒，从君更召楮先生。
千载风流贺秘书，也知今有此人无。吾家父子真相似，不愧朝廷乞鉴湖。
静处偷看肘后书，幽栖古有此人无。绿蓑青箬非吾事，白浪狂风满太湖。
襟抱恢疏老更寛，笑谈终夕尽君欢。主人更有桃花面，病眼其如隔雾看。
曲池风定碧澜平，小白鱼如镜里行。水竹再来应试我，壁间不用更题名。
老去功名意转疏，独骑瘦马取长途。孤村到晓犹灯火，知有人家夜读书。
刘郎白首尚多疑，百战功臣迹转危。致使文成谢封邑，未如还荐魏无知。
看书不觉雨如渑，稚子惊呼妻怒嗔。岂意持竿护鸡者，翻同挟策牧羊人。
锁门脱落封将尽，题壁污漫字不分。我亦尝参诸弟子，往来徒步拜公坟。
苻郎传檄度江南，谢老风流倚翠岚。但自围棋君莫问，顾轮别墅乞羊昙。
折苇枯荷倒浦风，黑云垂雨挂长虹。山僧生养池鱼看，不许游人学钓翁。
少年犹在老书生，酒后思家夜起程。自佩弓刀防不测，独随骡驮雨中行。
度柳穿桥听午鸡，一沟春水国门西。行人不用伤新别，看取尘间万马蹄。
酒酣驰马笑弯弓，便拟长驱向虏中。但恐老儒无骨相，不堪剑履画南宫。
君王重老降褒书，特赐宣阳宅一区。闻说会稽人不识，鉴湖还肯借臣无。
宝气宵缠北斗间，仙书自把下天坛。误缘不是凡心起，月户云窗读字难。
亸免鸡豚今日债，断除妻子宿生缘。丰登便是人天供，努力东臯自种田。
近市危楼通野寺，隔溪高柳接京华。荡舟不怕风波急，看尽芙蓉十里花。
池水泠泠渌未深，丛篁低草背庭阴。晚来欲别龟鱼去，更向轩西独瞰临。
嗜酒不知淹岁月，好闲久欲弃簪缨。暂游莲社同陶令，终向瓜田学邵平。
渚蒲浙浙风犹急，岸柳纤纤雨尚余。栖鹭宿鸥浑去尽，溯溪还有两三鱼。
荷盖点溪三数叶，藤梢遶树几千层。投闲更与高人约，重抱琴来听广陵。
涌金门外断红尘，衣锦城边着白苹。不到西湖看山色，定应未可作诗人。
松门石磴隐山家，钟鼓萧然一院花。斋罢老僧来施食，阶前驯雀趁饥鸦。
清绝端因柏子香，风流特可付文房。如何石火须臾顷，得尽人间一日长。
金籍曾通玉虚殿，仙曹拟拜翠微郎。莫嫌薄上温黁火，犹得浓薫笃耨香。
酴醿架倒花仍发，薜荔墙摧石亦移。此地与君凡几醉，年年同赋蜡梅诗。
独眠百感秋夜情，孤城急雨中闻更。明朝覧镜视鬓发，不知白从何处生。
昔经龙洞看飞泉，疋练穿岩落半天。今日挈家来碧落，萧然秋色满晴川。
弟病兄孤失所依，当时书语最堪悲。岂图乞得南州后，却恨寻芳去较迟。
末学纷纷自有师，能言兼爱我独疑。定知已驾云梯后，却悔初心泣染丝。
少皡磨成白玉盘，六丁擎出太虚宽。青光千古称万古，留向人间此夜看。
风雩三月初三日，褉事宣和胜永和。又见会稽王内史，兰亭封酒爱新鹅。
当时名妓镇东吴，不好黄金只好书。借问钱塘苏小小，风流还似大苏无。
君住襄阳妾住吴，无情人寄有情书。当年若也来相访，还有於潜官绢无。
冷风不动水无声，倒影冲融漾太清。公为少留谁会意，且凭诗句作长城。
结草依山名定慧，于此冥心第一义。罏香深炷席帘垂，老僧不见庵外事。
转降适斗藏初九，上清密语谁知有。七星峰顶紫霞前，占得辉光长不朽。
永州城北十五里，二水初同为一水。天花开玉满前飞，人在故人亭子里。
前年深冬一丈雪，岩拥朝阳渡黄叶。鸬鹚插颈梦圆时，天作高山付双睫。
将谓雪消无觅处，元来只在毫端住。为余展出冻云天，一片潇湘宛如故。
从来游戏常三昧，出语纵横无忌讳。老聃全与释迦同，人畏犹云亦当畏。
梧桐沐雨响玲珑，帘幕阴阴飏晚风。讲诵乍闻人语息，满床书史兴何穷。
台枕长淮耸半空，登临应得古人风。水天上下碧无际，莫获观鱼与子同。
公余来访习家池，楚楚王孙桂一枝。九十春光未过半，倒罍尤喜有前期。
底事爰丝不自高，倾心剧孟久游遨。元来缓急叩门处，狥义忘躯胜我曹。
盈轴新诗字字清，弥天元不愧声名。茂陵消渇无医处，赖有醍醐得细倾。
楚水不风鱼逝远，霜天初月鴈飞高。履穿袍敝浑无暇，目断心驰祗自劳。
千卷新书三叠琴，青灯炯炯夜沉沉。野人此外无余好，只欠澄泥一炷深。
霜风折木雨如倾，歛板泥中厮役并。遥想先生鼓琴罢，观书正傍短灯檠。
九万鹏程戢怒飞，驱愁却叹酒无威。頖宫官冷非文举，一斗何能醉十围。
道人不独是诗豪，曾把沧溟注一毛。破晓联镳访孤寂，致身如在太山高。
修涂几阅岁终穷，鹤唳猿啼蕙帐空。杖屦何当归旧隐，静看五柳飏春风。
嚣嚣所乐本非穷，曾向真乘悟色空。闻说近添方外友，清谈应得晋人风。
单衣迎犯晓风清，斗柄回南月尚明。柳密行人看不见，轮蹄相属但闻声。
春风荡漾遍天涯，纵步郊原事事嘉。不许游人同所得，竹林深处试龙茶。
引舟西上正隆冬，千里隋堤雪翳空。恰似常年三月尾，柳花凌乱逐东风。
得之平陆我登车，不见群优孟子诛。只恐鼻端无好质，归时依旧腹空虚。
几日风尘困马蹄，忽瞻孤塔献云霓。双眸已似清江洗，况入亭城见角犀。
先生不得醉红裙，何以留连逆旅人。故苑池台老秋色，頖宫讲罢走车轮。
直谅多闻许我亲，迷途从此遂知津。社中忽怪尔来进，曾向睢阳见异人。
尘蒙蛛网暗东斋，设榻君能待我来。昨夜梧桐有消息，会须急上宋王台。
高堂且置琴中操，骏马初驰陌上尘。无限清风与明月，一时分付属闲人。
炉烟飒飒对团蒲，暮去朝来只自如。还见人间好时节，群阴消尽一阳初。
竹上松间敲玉花，最宜石鼎荐灵芽。蓬门不识苍龙璧，借问风流宰相家。
诗成七步有家风，底事淹留岁已穷。应笑枚臯太容易，欲令句似长卿工。
迟日初干雪径沙，等闲联骑过田家。长官标格风尘外，衰草坡前报晚衙。
格外参军事事嘉，竹窗全是子猷家。清狂上客知何处，恨不同燃柏径槎。
红莲上客有新篇，不见长安驿使传。寄语持纲社中老，可怜三百青铜钱。
烟笼官柳柳笼堤，风引澄波细细移。骏马不知鞍上意，回头已是获麟陂。
旧来纸上得河名，今日横过彻底清。浚治早经神禹手，若为汩汩尚西行。
挟策刚为泮水行，暖风迟日试诸生。姚黄魏紫知何许，独有杨花扑砚轻。
晚来闻说醉黄封，弦管欣欣急雨中。应笑西邻少风味，一炉沉水对梧桐。
墨龙翻海几朝昏，今日晴阴似欲分。不道谷飞多作蛊，犹教歌扇遏行云。
荷叶如钱三月时，幅巾藜杖一追随。尔来胜事知多少，惟有风标公子知。
何处清风作晚凉，解衣相与面沧浪。青萍紫芡令人恨，遮却琉璃万顷光。
华亭标格本青云，邂逅西湖秋复春。作意一声君会否，鹓鸾集处是真人。
疾病经旬厌药杯，喜君折简傍湖来。浓云几败乃翁事，赖有南风为约开。
滨湖一一敞雕栏，自是黄尘不汝闲。今日舒眉宁易得，未应轻作剡溪还。
霜蹄桧楫久途穷，暂喜天时人事同。濯热不须三岛去，高谈落麈自生风。
嵯峨秀色雨晴时，极目城隅更落晖。何必鲈鱼动秋意，好携双屐便言归。
晴空云物不留形，大块遥呈一点青。闻说嵁岩隐君子，何当北面问黄庭。
孤冢如山官路傍，老农指似是前王。可怜烜赫当年计，牧笛樵歌付夕阳。
千岩万壑久青天，一钵新从淮上旋。昨日浮云今止水，谁知庵内更无边。
人间何向不盐梅，江海元从蚁穴开。列戟门庭扫踪迹，只应飞矢亦潜来。
湖边高节与谁邻，落落寒松往往皴。就使衡门已尘土，不妨千古自阳春。
孤亭缥缈枕烟霞，面面江山不用赊。何日乘风指星纪，与君携手逐飞鸦。
祗园寂寞耸高材，自有鸾凰接翅来。回首壷觞散桃李，日斜风动使人哀。
古人捧檄缘亲喜，况值秋风一鹗天。相与抟空谢蓬艾，归来称寿彩衣鲜。
物外风期迹已陈，须知日月去来频。我今欲换神仙骨，还向山前逢异人。
烟雨冥冥不肯晴，无因飞步数峰青。朅来山下倾谈麈，全似江边语醉醒。
秋风吹雨入疏櫺，永夜漫漫双眼明。借问泥涂困行李，何如南亩念西成。
炼石曾闻补就天，如何滛雨尚绵绵。只应知我班荆意，欲使从容夫子前。
群山环拱一山青，曾驻仙翁竟得名。前日授书非我事，旄头不耀正休兵。
箠辔驱驰长眼花，更堪风雨作泥沙。邮亭准拟一醉倒，白酒黄鸡无处赊。
行尽江山知几重，山前池沼尚残红。尘埃满眼欣相见，驻马垂杨夹岸风。
武当孤垒插天西，一见都忘渇与饥。倦客惟贪早休歇，不知匏系未成归。
睡乡天地肃秋风，日日欣随宰我踪。靖节有人须命驾，道途何事不相逢。
谁家游女戏江滨，才见舟来竞歛身。须信文王风化远，至今犹自被行人。
山束长江激箭奔，扁舟冲破白鸥群。故人正在笙篁里，一枕滩声谁与分。
风帆催我上轻舟，不得追陪自在游。山路马蹄新雨霁，早来携手百花洲。
等闲来棹钓鱼船，鸥鹭相忘亦自然。多事修鳞跃波底，一齐鸣翼上青天。
烟含夜色迷修竹，鴈带秋声落晚沙。不是胸中有云梦，只应凄恻满天涯。
晓来城府春融怡，博陵先生还自西。天时人事已如此，不应璧月空云霓。
乘风曾到水晶宫，春色椎轮日力中。几处梅花傲残雪，不随桃李事轻红。
穷当益坚愧枉道，心不胜术思齐贤。如何东里史夫子，骨相勤勤挥酒钱。
采石仙人放小舟，荆州老子上南楼。平生风度归遐想，今日还逢第一流。
清风多处是精庐，饭罢俱来校异书。车马焉能落吾事，未斜桐影且安居。
红衣青简竟多岐，无复寻盟作四夔。同见韩公不同趣，城南城北啭黄鹂。
凉雨霏霏肃径沙，芰荷无数拥烟霞。幽人不受市朝挽，竟日池边藉落花。
平生一语事诚忘，凫鹤不知谁短长。跬步秋园作殊域，从他白眼嘲帬裆。
庭前叶下风萧萧，暑气不敢凭虚骄。青天碧水与君共，他日谪仙宫锦袍。
真乐油油波底鳞，相从欵欵波上萍。雁奴燕子社前后，玉树鲜风吹晚庭。
白鹭飞时天宇清，君家琴瑟寄江滨。不愁折柳无多日，且喜荷花有主人。
翩翩俭府几西风，更拟真游渌水中。秋晚倚栏应记得，全家看尽渚莲红。
圣贤祠毕诸生散，曳履斜阳哦杜诗。幽鸟飞来似相好，竹枝深处语多时。
桐竹交阴覆广庭，秋风时与叶争鸣。可怜一曲明君操，不似高山流水声。
长廊耿耿注西东，鼓腹循环返照中。更拟将心寄明月，无端云叶上晴空。
盆水如池傍竹根，早期功业在龙孙。尔来取饮多奇羽，更得南堂幽趣繁。
窭人何缘有遗啄，一饮聊分秋水清。贪泉盗泉满机械，鸟鹊故应知此情。
风摇疏影落清漪，泛泛鱼儿趁晚嬉。不是来禽惊不去，窗前从此使人疑。
倦来搘策立阶除，深喜官居似隐居。寒日西流报衙鼓，纷纷清影上圗书。
绿竹不应忘旧好，黄花还拟结新交。栏边醉倒非吾事，只爱金英嫓玉梢。
夜雨朝晴似蜀天，湖光山色故人边。琵琶不许陪犀麈，听水亭东一黯然。
常时二妙过晴窗，丙夜犹同秋月光。不分城扉日多事，天南天北又参商。
碧天如水驻冰轮，粲粲裁余一两星。想见墙东病居士，废书捐枕步中庭。
晚云携雨入陉山，月到西湖万象闲。公子归来泛家宅，只应诗思落人间。
过尽西城百丈堤，村村鸡犬午声齐。风前匹马不回首，知有幽人在竹溪。
凉雨吹丝络晚空，朅来秋兴与君同。巽亭鹄立云霓上，未许山川落眼中。
高柳茏苁暝晚烟，拍堤秋水远连天。恨君不见桃花盛，十里红波送酒船。
赏心自与月俱圆，今夜晴阴莫问天。秋色向人方有意，不逢星女不回船。
望中白鸟点青烟，秋意交情两薄天。仙李骑鲸不知处，高吟谁继岳阳船。
晚风知我兴飘然，力战浮云露远天。判却明朝官长骂，与君彻晓引金船。
从来笔力扫千军，卷舌无声岂不能。欲似元戎耀奇策，故令偏帅作先登。
荷花影里逢君辈，棋子声中愧我能。拟上高楼对殷浩，更凭长啸引孙登。
胡床兀兀坐忘情，似向曹溪见老能。若处樵歌好消息，妙高峰上许人登。
路转城隅更可怜，尽桥横处响潺湲。篙人不会凭舟意，径逐西风过水源。
灵隐山前独子知，清溪浑似颍川湄。何当把手东南去，却向山前话此时。
士龙拥鼻时一笑，司马忘机只言好。野人浪测君子心，应为狂吟分枯槁。
舟去舟还秋半时，孤花细草雨霏霏。怪来诗句无清思，不见沙头双鹤飞。
每将冲韵拟琴高，不值飞鸣心更劳。邂逅诗成似招隐，稲花深处举霜毛。
谁家修竹拂云电，影带晴光漾渌漪。风日无情促归楫，不教闲客共题诗。
早觉鸣鸠啼木杪，晚来晴日破天颜。不愁今夜云遮月，且凭阑干一看山。
乍疑绝岸行飞鹜，还误游鱼出听琴。公子自随星斗去，水声他日是棠阴。
滥巾文会出重城，把笔时为蚯蚓鸣。日暮归来理章句，低头惭愧楮先生。
兴尽归来潩水边，翠阴亭上奏繁弦。龙媒耳接新声惯，驻足西风不受鞭。
杜陵秋拟问真源，博望亲从天上还。不使清风委平地，斯人今日在陉山。
翩翩风御返瀛洲，清梦还应此地游。凭仗云鸿寄消息，尔来何啻度三秋。
菱盘不复藏秋水，蒲剑犹能战晚风。共陟孤高更忘适，纷纷霜叶下晴空。
玄鸟未来阳鸟稀，广庭松竹皆故枝。书边痴坐送日月，春色过门都不知。
不见从来庵内人，结茅濒水更慇懃。云飞日日满天地，借问如何能伫云。
朅来幽韵与时分，雅称深沉扬子云。记取人间多恶草，一莸能败十年薫。
浮云不傍此庵来，竹静幽兰一笑开。若处鲜鲜解人意，等闲冰破作春雷。
藕花莲叶弄晴晖，长记君来作好诗。我亦池塘兴不浅，若为相望北风时。
江禽插颈梦初成，庭树横烟晚更轻。已恨重城落吾事，更堪明月向人生。
苏郎北阙未寻盟，崔子西山尚掩扃。矫首空庭问怀抱，天高无路鴈边青。
十年不折江南春，亭下双梅是故人。凭仗开时属青翼，已判飞雪满悬鹑。
白莲香火久凋零，还似乐天今服膺。我有一言人不解，请君问取北来僧。
去年今日常种竹，今年此日还添栽。岂论传舍不吾有，但愿清阴遗后来。
织女牵牛饯我车，归来篱菊已荣枯。韩城夫子旧青眼，肯使东斋屐齿疏。
纷纷市道久成风，平地青楼作帝宫。白玉相看有君子，坐令高议薄冥鸿。
生平勋业在诗书，黑绶翩翩下蘂珠。漳水功名未为最，他年丹槛更捐躯。
春随鼓角静浮游，放浪乾坤百尺楼。北陌东阡政车马，一时高兴属清流。
刺字漫来得古城，柳枝桃叶入春情。人间久迟东君到，独子相投盖始倾。
王郎豪翰落明珠，自合鹓行俨帝居。底事奉常思协律，不归天禄更讐书。
墙东金鼓不停声，知是将军奕世孙。莫浪鸣弓向飞鴈，一年一度到中原。
滨水娟娟四五枝，不甘柳眼巧相窥。晚来快我江南思，似欲慇懃报小诗。
姑射冰肌不黄土，洛阳玉容更青春。嗅风影日了无语，知我此心能几人。
晖晖晴日动寒灰，书罢衡门为子开。莫似王郎著杯酒，更无茶思竹边来。
香中日月久无邻，特地过从两玉人。何必开轩视天壤，角声嘹亮自知春。
夏木如云作昼清，西豪无复岸纶巾。知君谈笑籍田去，又喜长安有故人。
不为泥融俟燕还，自携秋事入春田。人间因得风光好，洗出从来寒食天。
燕子声中藿食寒，北辕同轨得儒冠。槐檀新火未曾试，为觅山泉破小团。
西蜀地暖北地寒，长条殿春走衣冠。江亭巧作故时面，濯濯宫锦花成圑。
一日秋阳十日寒，李下多机难整冠。戴崇彭宣各天性，玉斧何当新月团。
海棠簇簇弄繁英，随分相逢眼自青。一种风流似西蜀，何须心着展江亭。
西幕情真庭驻云，东幕心机门闭春。无端幽梦落蛇虺，漏泄风光来近邻。
三月三日颍水滨，兰亭故事颓冠巾。与君嗜好酷相似，速来同鲙盘中鳞。
霜蹄遥指日边飞，犹得春湖一笑期。到此君方动离思，并将怀抱入新诗。
芝堂公子读书忙，堂下酴醾晚自香。犹喜阿文清兴在，拟携双璧步斜阳。
遶架应怜不记归，故分新摘慰栖迟。慧香妙质无人共，赖有青牋寄我诗。
冲寒来访喜生和，破恨新诗不必多。太皥初还好消息，从今日饮更无何。
琼英潜解叩灵台，一见先令双眼开。欲识情缘未忘处，不辞珠履步苍苔。
云山寂寂水回回，幽境非缘世俗开。桃李无言且如此，自然人逐暗香来。
江天吹雪不胜繁，南北东西晚更昏。料得时人散车马，清吟应亦有英魂。
陈根未作去年花，天宇空明鴈影斜。忽上溪桥见颜色，不施朱粉似东家。
排闼端令天地开，万花从此四时催。政如匠石椎轮后，始有光华大辂来。
东风柝柝动冰泥，素蕚迎春满故枝。早晚团空熟青实，人间消渇待真医。
蜜蜂蝴蝶未狂飞，蝼蚁仍难上冻枝。惟有青松一千丈，相看曾共岁寒时。
绰约冰肌故自轻，玉衣玉食更鲜明。无心来此与君遇，莫起他时儿女情。
玉树森森太傅家，玲珑徐动晓风斜。可怜刻楮空机事，一叶三年犹未花。
湖光收尽只芙蕖，决眦飞来白鸟孤。想见城南葛藤老，又将心境示妻孥。
西来黄轴塞虚空，都在圆光一点中。陌路劝君高着眼，宗风况即是家风。
直欲掩关心似水，不知开国面如田。相逢一枕秋光里，疑是先生亦姓边。
极目三封日易斜，无因重守故庭花。春阴又是怜花草，燕子飞来知几家。
樱桃初熟露珠轻，客里光阴晓更清。犹恐先生只归梦，故携天籁入风声。
山为屏障草为裀，黄犊群中早奋身。骨立诗书亦何有，不如参取坐忘人。
青衫白马吏天边，胸次长年只辋川。我愧无才似裴迪，亦缘春步见新篇。
诵诗久欲陪苏焕，载酒谁怜访子云。莫道囊空乏供给，邻家芹菊许人分。
谷雨冥冥春尽头，故人重解去时舟。西湖好在一百顷，为我传声到白鸥。
邹阳谩说曳长裾，东阁由来礼自殊。负郭田园倘无恙，不如归去老江湖。
抱经何必叹空言，看取东郊旧力田。藨蓘倘能无落事，太阴居卯定丰年。
长冰迎日动堤塍，堤上人行似独醒。只有群鸥疑着在，一时飞舞起寒汀。
冷官裘马怯凌风，咫尺云窗邈异封。长忆去年同燕处，竹边梨栗送残冬。
红香吹尽绿阴垂，恰似当年锡宴时。今日玉津楼下过，午声依旧啭黄鹂。
五月沉阴久不开，冷风吹雨满天街。老农且莫愁蚕麦，丞相祈晴已宿斋。
雨中竹叶不胜翠，风过榴花元自红。门外喧喧正商贾，与君趺坐入真空。
朱衣象笏肃宾阶，平昔襟怀向我开。犹恐孤根自摇荡，故传好语梦中来。
江南秀色满崔嵬，上得平山入眼来。遥想归心动朝夕，不应犹待八仙开。
百里江天指顾中，大夫真有古人风。似闻斋馆成功久，应许余材入泮宫。
篮舆还自斗边城，雪夜乾坤分外清。我为捐书径眠去，寒光犹助一窗明。
云拥招提自一家，僧前百鸟正衔花。长官不怕惊飞去，犹向山头放晚衙。
红锦暖笼樽酒后，绛纱轻覆简书前。悬知纸帐君无用，斥与边韶助昼眠。
茆屋初成亦可怜，更悬青帐小窗前。不嫌索寞无春梦，解使君心合眼眠。
乾坤为室月为灯，今夕先生眼倍青。笑尽筌蹄聊把手，不知何处是中庭。
藏拙堂深不浪开，夜光容我卷书来。梅花傲雪初无语，斗柄催春忽自回。
参禅不学庞居士，得句犹如孟浩然。要识从来用心处，閴无车马到门前。
窈窕峰峦藏宝刹，峥嵘楼阁倚晴天。我来不问东西寺，径就僧堂借榻眠。
关西关北渐芳菲，晓马凌春入翠微。山向吾曹正多思，不应揽辔屡言归。
分如松柏老相看，桃李风前共岁寒。只恐功名挽公去，一春能得几游盘。
镜里年华鬓未苍，春山且喜渐芬芳。功名富贵时来耳，底事灵台著庙堂。
万株桑柘拥江城，中有梅花独自清。不近樽罍免攀折，会须结实助和羮。
先生龙卧此山丘，宇宙曾经几运筹。一自英雄三顾后，至今车马不曾休。
万山山上塔擎天，万山山下碑沉渊。天光渊影晓相入，一碧万里青春前。
晚雨霏霏江上来，长江水色蒲萄醅。鸬鹚鸧鸹得意处，凌风荡桨从东回。
万山横出波面浮，山前舟楫凌飞鸥。遥看塔庙带残日，蓬莱方丈金鼇头。
炙背轩楹日转时，博山炉顶驻游丝。先生妙与此心契，凭仗清香一解颐。
不见紫芝今几年，朅来眉宇照山川。关南关北风流在，犹得时时一举鞭。
少室峰前松插天，栋梁余力焕青编。东斋政欲捐书坐，往助子云成太玄。
拄杖横担得自由，冷云飞雪下南州。殷勤要识庐山面，五老峰前一举头。
岘山脚下江水生，普宁寺前舟楫行。细民无钱不得渡，老幼相持愁叹声。
虎头凤麓连长堤，随山刊木路可为。长官仁政及物远，一时力役民忘疲。
闭门不啻似泄柳，排闼何由如舞阳。怜君肝胆便楚越，使我南北成参商。
暑窗已觉书生蠧，饥腹还惊雨后雷。珍重先生解人意，芸香桃实一时来。
扫尽人间冰雪寒，鱼龙鳞甲动斒斓。向来协气无踪迹，从此氤氲满世还。
眼里飞蝇日夜侵，对时宁复壮年心。故人把手知难遇，强起禅冠插旧簪。
天路幽禽暖颉颃，芝兰抽砌叶初长。自怜骨立风光里，勉向原头泣奉尝。
春声入鼓晓冬冬，春色盈花晚更红。陶冶东君了无意，一时分付与晴风。
冥心无物契毘耶，触处俱为剡水涯。却怪年来被春恼，逢人不觉叹浮家。
青鞋布袜水云乡，胜践曾同物外忙。欲寄沃州双涙去，松阴高冢是星郎。
南明山下枕清流，胸次尘无一点留。只恐少微黄色动，终然来作济川舟。
高水笼轩翠作行，枕书闲听雨浪浪。别来一念终难灭，犹得追论几席傍。
观象悬知岁有成，通宵格泽照天明。余生饭饱无它事，坐看纷纷万物情。
三元甲子几回旋，前日沧溟今甫田。惟有交情似春寿，蟠桃花里自年年。
岳阳楼上望重湖，混合乾坤入太虚。若比恩波未为阔，此身犹得曳长裾。
清湘浮影动涟漪，寒日收光下翠微。回首君亲正无奈，幽禽俄叫不如归。
极目潇湘漾碧澜，万峰插水巧弯环。我来日日忘饥坐，却爱真山似假山。
万死犹轻罪有余，恩容循省但流居。潇湘二水相逢处，无复波涛今自如。
杉松无数拥高坟，想见今朝奠酒樽。惟我罪深难赦宥，五千里外惨销魂。
祖考流光岂有穷，不能肖似忝家风。北红塔畔清明节，心折高山怅望中。
行尽江湖见尽山，无穷气象杳难攀。知师笔有维摩力，为我移来助解颜。
二月八日春气分，忽见梅英枝上繁。颠狂索酒醉复醒，知是笔端回化元。
岭南消息报来新，正想梅花傍酒樽。生出两枝遥寄我，道人方便信多门。
前年谪向新州去，岭上寒梅正作花。今日霜缣玩标格，宛然风外数枝斜。
马祖庵头挂钵囊，晚随缘出住花光。僧繇一笔无人会，戏作寒梅自在芳。
解衣盘礴写梅真，一段风流墨外新。依约江南山谷里，溪烟疏雨见精神。
金张许史竞东风，魏紫姚黄醉眼中。宾客贵人吾不预，独将清韵照禅宫。
春晚晴光破雨回，闲将花轴傍簷开。炉烟细逐轻风散，疑是香随梅处来。
南华老子定相亲，应问三湘放逐臣。为报君恩似天地，不教重作岭南人。
踏雪寻山亦自奇，归来追想欲吟诗。孺人顾我忽然笑，却道君今休更痴。
合门拜表贺君王，数载追陪鹓鹭行。郁郁匆匆又元日，望云空断九回肠。
斑衣爵跃为亲寿，岁岁年年兄弟同。今日潇湘亦佳节，独将无语对东风。
此身何物比仪形，风里孤蓬水上萍。莫道南来无可绩，为谁扶出老人星。
南来日日望新年，今日新年到眼前。笑语妻儿莫惆怅，即随归燕上归船。
寒雪欻随残臈尽，暖风端逐早春回。人间无数芳菲眼，会见乾坤特地开。
红梅阁下梅香动，青草湖边草色新。鼓枻行将指归路，倚栏犹得会乡人。
莫怪今朝雨不休，天工着意在年头。尘埃浣涤须教尽，始得风光遍九州。
版筑何求终见起，金縢不辩自能开。君恩滉漾无边际，解逐东风向我来。
钟铭勋业今何在，土偶形容尚俨然。惟有老僧心不改，慇懃歌呗作三年。
公骑箕尾归天去，我放江湖继踵来。邂逅招提见遗像，尚疑东合为贤开。
针芥相投有几人，故人亭畔忽相亲。四门开了无它事，笑倚潇湘一片春。
要识漳州李秀才，无髭无髪恶追陪。如今熟也君知否，不独江西有大梅。
觌面相呈是此时，了无犹豫与狐疑。南山云起北山雨，爵跃掉头吾弗知。
高山不动白云深，一炷香凝弄水沉。欲去复留谁会意，黄鹂枝上啭新音。
枝头挑着祖师禅，走徧三千与大千。又被草鞋勾引去，善财游处弄云烟。
昔侍先君官四明，往来皆向此中行。昊天欲报嗟何及，空对小屏无限情。
万顷红蕖照落晖，五云门外贺家池。别来无复当时兴，二十四年空自知。
古堰横空舟楫回，曹娥江上候潮来。全家弥月寒光里，日日鲜鳞醉泼醅。
天华寺前维小舟，僧窗轩豁留清眸。平湖秋霁浄如镜，时复轻轻飞白鸥。
南极星中见老人，祥光垂照喜生春。身如龟鹤心如石，进德功夫常日新。
叉手前来问我禅，我无言句与人传。一杯茶罢抽身起，笑指长松直上天。
三分春色一分空，莫负花前酒满钟。醉里是非浑忘却，任它禅客自分宗。
心镜圆明照不穷，晋公元自宝青铜。真人外景虽能睹，争识希夷造化功。
潇湘之胜渺无穷，尽入西轩一览中。须信高山巧方便，为人别自有家风。
邻舍南来不得书，口传消息到吾庐。白云入望无休歇，何日斑衣奉版舆。
老鸦声里度朝昏，凶吉由来我不分。惟有渊明心莫逆，一函经罢醉醺醺。
长折松枝为麈尾，圆刳杉树作茅庵。本来面目无人识，却许江山静处参。
澹山形势冠零陵，咫尺拘挛去未能。怅望烟霞今阻隔，尚期归路一来登。
广南东西四十州，瘴疠莫与新昭侔。我身多病亦知免，陛下仁同天地流。
日日闻人说桂州，桂州朝夕遂经由。自怜罪大当逾岭，深荷皇恩不远投。
忠孝从来不两全，两无忠孝倍堪怜。自新有路君恩重，犹冀它时不愧天。
览镜朝来心自知，鼻端色动有光辉。乡邦回首见归路，已觉欢欣生彩衣。
满堂当日亦飞升，金笋无根不复生。惟有明皇留辇处，至今云雾半山横。
辟廱泮水旧先生，十五余年经自横。今日传闻试多士，尚疑身复任权衡。
门向山城静处开，更无一点旧尘埃。葛藤尚忆龙溪老，拄杖横担便可来。
长插双钗低系裙，手持青繖步如云。忽然退傍芭蕉立，元是前头逢伯君。
日日思归今得归，朝衣不着着斑衣。谁人得似邹居士，跳出轮回无是非。
何处飞来傍隐居，就中声与众禽殊。长拖缓转娇无力，一似汴孙吹画乌。
朝天坊里朝天客，北去朝天已赐环。从此昭平梦不到，賸凭栏槛看青山。
味如橄榄久方回，初苦终甘要得知。不但炎荒能已疾，携归北地亦相宜。
岭南州县接湖南，处处烹煎极口谈。北苑春芽虽绝品，不能消鬲御烟岚。
龙凤新团出帝家，南人不顾自煎茶。夜光明月真投暗，怅望长安天一涯。
乌鹊每来簷外集，蛛丝时向眼边明。心知有喜寻归路，今日音书果见迎。
异色殊形不可名，飞来飞去亦多情。只应知我归期近，故傍书帷送好声。
廊庙知心独此公，夜来魂梦忽相通。密言新命非虚语，所以流传四海中。
前时递角惟忧速，今日邮筒只恐迟。书到零陵长官处，掀然一笑有谁知。
未解捐书常读书，只缘炎瘴简编疏。夜深萤火犹相勉，无数飞光照合居。
仁者存心故不同，四时括子广西东。蒙恩归去虽无用，留作韦弦戒我躬。
三窜湖南与岭南，生涯破荡孰能堪。归田莫虑饥寒迫，眼下新来有卧蚕。
形影相随向此居，柴门终日掩清虚。谁知盘礴高堂上，自与南华游物初。
万物同为一体真，体真谁复见陈新。今吾故我强名耳，莫逆于心得此人。
不知觉梦不知忧，物与心冥事事休。此是道人真境界，西家分得亦同游。
疋马来过笑且言，廉州象郡亦同还。今朝敕了明朝下，尽是君王独断间。
衡阳深赖帝怜之，论者虽多不远移。一日一书谁管得，人生倾倒在相知。
荷花荷叶满池塘，柄柄摇风作晚凉。忽忆新开湖里过，遶船终日送清香。
我命还须我自推，细微休更问蓍龟。枯茎朽骨犹能兆，岂有灵台不了知。
畏人常是袭人间，人不能伤自往还。争似鸾凰在寥廓，更无尘虑杳难攀。
吾皇恭己奉三无，大赦敷天孰向隅。自顾归田夙遭遇，与人同庆倍欢呼。
去年端午尚京居，骨肉团栾奉板舆。今日菖蒲还荐酒，犹于岭表待文书。
水团粽子恰登门，白酒持来更满樽。节物人情总堪醉，况归田里已承恩。
坊村一处一龙船，擘浪飞桡鬭欲先。要识晚来谁胜捷，但听歌吹鼓声喧。
白昼谈禅木上座，清宵同梦竹夫人。此心莫逆仙宫下，一片乾坤特地新。
道人新自象州来，殿院从容得屡陪。坐上拆书归有日，愁容忽作笑颜开。
至化无私被远方，渔樵谁不似颠狂。得钱沽酒争酬酢，执手高歌入醉乡。
解船东下出都门，倐已弥年讵可论。圣主只应怜旧物，归欤朝夕被深恩。
时时飞雨作清凉，六月南方似北方。阁上独居无一事，韦编聊复到羲皇。
白发倚门无限情，江湖渺渺秋欲生。回船捩柁见归路，天道无私怜汝诚。
仙宫岭下来仙阁，太守更名为我来。来既有时归有日，泠然从此御风回。
形影相随甫半年，皇恩今日放归田。回头一梦惊初觉，敢把穷通更问天。
阻奉晨昏宁孝子，窜投荒远岂忠臣。今朝恩放归田去，留得遗踪警后人。
水北摘禾将欲了，水南发瘴已皆安。憣然回指潇湘去，感激天恩分外寛。
卜筮俱言七月嘉，夜来魂梦更高华。此生岂复公卿望，惟喜斑衣早到家。
去年今日别庭闱，回首庭闱未得归。天道人心会相契，归欤行即被恩辉。
颿出丹阳恰一年，江湖陈迹慨茫然。明明归路留双目，只候恩书下九天。
好学颜渊怒不迁，犯而不校古称贤。伊予物触心犹动，空抚陈编倍赧然。
疏篱诘曲巧依山，洞彻柴门气象还。恩释覉留应有日，故先通路指乡关。
昭平八月稻禾风，吹尽浮云露碧空。日月从今无障碍，光明照我入天中。
归田日日望恩光，今日尤思返故乡。淡饭三杯菊花酒，何妨随俗且重阳。
罪大投身瘴疠乡，亲年老矣重难忘。龙华会上俱贤圣，为𦶟精诚一炷香。
去年寒食已为客，今年寒食未还家。春前莫负一杯酒，山后聊观三朵花。
通道三杯如李白，解酲五斗似刘伶。尔来心渇鸭头绿，应许唇沾竹叶青。
蟾影舞花真窈窕，江风吹竹是伦伶。开壶日月欣浮白，放眼乾坤得倍青。
雨师风伯倐回车，今日春工得自如。窗牖洞开除障碍，尽教风景到吾庐。
轻云笼日雨收尘，天作奇花照眼明。莫道岭边无好况，吾今春在洛阳城。
默默炎荒已岁余，音书那复阻三吴。晚来何限青天出，独倚栏杆闻鹧鸪。
几片空田白水中，朝来俄已绿茸茸。自怜于此留居久，两见插禾勤老农。
基构于今政十年，不容山竹暗行鞭。森然五笋自何出，盛矣文邦相与传。
和气潜通无间断，佛光回照有因缘。恩书不远归期近，已觉斑衣色倍鲜。
来仙阁上道生成，芝满丹田鬰鬰青。不为换鹅为物役，焚香闲自写黄庭。
黄庭窈窈在吾身，洒扫尘氛集万神。但自精诚如一日，莫愁金阙不高真。
高真元是世间人，能密枢机到上清。天地有终吾不老，环刚犹得度群生。
群生何事日营营，浪以三元作五兵。未及残人先自贼，几时重得见升平。
升平无象亦无名，翼翼巍巍拱玉宸。流泽自周人自乐，普天同入万年春。
榕树能容故得名，枝条环布若高城。何当种满弥天去，永使青青芘万生。
十年流落见无由，谁识江东有赵州。凭仗炉烟寄消息，定中应亦展眉头。
纵横参了祖师禅，聊唱还乡信此缘。粥饭年来一齐足，不妨和束带刀眠。
高歌一曲破还乡，只么随缘是道塲。已向承天设双榻，待师同快竹风凉。
真诀由来甚易明，惟人用志不精诚。从今谨事先生语，何患无阶朝玊清。
梦如符节自然合，吉事有开期必先。天地无私人主圣，孤臣从此望归田。
日收炎照沈沈去，月放凉光冉冉回。茉莉一如知我意，并从轩外送香来。
青琅玕里白玫瑰，不受尘氛天自开。最好夜凉初雨过，清香习习向人来。
不出柴门半月强，偶随鸥鹭到池塘。荷花莲叶薫风里，一似去年无限香。
未始有回无不可，焉能□□亦何伤。得师虽晚犹堪救，万事纷纷付两忘。
曾向新州食荔枝，黄堂酒罢即言归。含香温玉还相遇，定是恩光照客衣。
高堂怀核谩栽培，一一红根破绿苔。携入乡邦吾第一，风流知自岭南来。
江流随落复随生，巧作滩声入户庭。六律五音无不有，人谁如我饱曾听。
午梦初残日正炎，坐来滂沛泻高簷。凉生几席心如水，聊拂尘编理旧签。
吟罢新诗复自谣，欣然一笑静中超。鸣鸡吠犬芭蕉外，欲与论心不可招。
顷年曾食荔枝奴，补益令人智有余。闻说君家多此木，可能分干入吾庐。
忠洁云亡几百秋，汨罗江水湛清流。是非折衷无夫子，直至如今口未休。
隐不违亲与俗通，危言核论绝胸中。纷纷禁锢知名者，何事全无有道风。
市井才如一小虚，更堪回禄扫成墟。从今匕箸知何有，百煎江流瀹野蔬。
锥刀利害日相摩，生火由来势自多。咫尺长江水何限，不能飞洒奈炎何。
何暇从容白丈人，火边绠缶定纷纷。徙薪曲突非无策，自是当时藐不闻。
市门风义有谁知，旋打长船待我归。秋入江湖正潇洒，欢然鸣𫇛去如飞。
摇转船头顺碧波，日行五百未为多。三湘二浙虽辽远，尚及家庭赏芰荷。
平生亲友谩纷纷，有几书来寂寞滨。二十万钱捐不惜，可怜湖外有斯人。
鸿鴈嗈嗈正北飞，为传消息到庭闱。不须过作风波虑，已有新船稳送归。
潇湘起柁出江湖，日日乾坤展画图。白酒红鱼对妻子，鸱夷还似此行无。
寒时骤热热时寒，一等阴阳几百般。发脱面黄肌肉痩，北人应作岭蛮看。
赤脚蛮中过一年，受持读诵日精専。只应果满同诸佛，丈六金身色莹然。
一棹翛然一幅巾，汀鸥集处亦逡巡。功名正逐天机露，不似钓鱼船上人。
茱萸黄菊占秋光，休叹佳时在瘴乡。饮罢此身归有日，明明天子正当阳。
泉石清华世岂知，萧然无是亦无非。二年于此陪鸥鹭，收得闲中勋业归。
仲尼初不离灵台，请业门人日日来。一念回光是论语，何须尘简面前开。
虎腰黄卷动昭回，无数人天心眼开。不是机锋妙相契，是渠那肯出山来。
香云郁郁覆江城，来现开元长者身。八十卷经都论了，却将无说示常人。
碧潭秋霁禅师笔，白月天空论主形。是幻是真分不得，为人重说互严经。
贝叶卷文无表示，於菟曳尾不求怜。昻藏岂是维摩诘，终日相从也默然。
一真境界孰能参，赖有斯人作指南。更赖殷勤招唤得，不知流落在烟岚。
慑处炎荒已二年，亲朋书问亦茫然。独君风义能终始，不管烟岚肯着鞭。
一别和州二十年，山长水阔去无缘。因君说起外家事，特地栏边心怅然。
摩尼超出衲衣中，五色随方照不穷。八万四千清浄眼，一齐开了见真空。
鸣桹声响五更初，恰似京城叩木鱼。梦里犹疑趁朝晚，几回惊起揽衣裾。
渔人于我本无情，我自情生梦里惊。惊起却眠方记得，新条不得到京城。
乘兴扁舟过赵村，满家滩上水连云。欣然便欲寻源去，织女机边日未曛。
有口如钳方鲜语，无心似水始能思。杯中一片闲天地，占得新阳君与知。
阳朔千山与万山，生绡图写北人看。君今欵段穿云去，莫厌崎岖行路难。
云里峰峦千万重，中间一路与天通。新阳已约为前导，回我车轮朝帝宫。
乌衔霁色朝迎马，蟾吐澄辉夜照眠。日月于君已如此，不须星历问行年。
朝天坊里朝天客，拱北轩中拱北人。惟有苍苍知此意，只应潜为启严宸。
上医医国有谁知，且集方书捷用之。疾苦一齐安乐后，自然遭遇太平时。
惊怪江梅独未开，含芳元是待冬来。新阳夙驾无多日，已向枝头各自催。
东君消息到梅梢，满眼轻盈渐解苞。遶树更忙须百匝，行看新様插云髾。
梅将喜信自天来，光动书楼趁暖开。花比去年真个好，一齐欣送我侬回。
只有今年对此花，此花欣送我还家。呼童扫溉放花出，作意相从归去夸。
中间篱障压根蟠，四面荆榛逼树攅。今日削除随手浄，放梅高出紫云端。
香醅新拨一尊浓，准拟君来笑语同。缘底留连过初约，凭栏日日望归蓬。
深情知在霈恩边，肯为闲花醉后颠。不是看山驻阳朔，即应倚担待长船。
一株短短八九寸，四面青青千百枝。作供佛前偕瑞竹，移根石上入铜池。
梅圃初成尘土飞，早来烟雨便霏微。天时人事欣相得，可騐蒙恩朝夕归。
雨后江山欲放春，更无一点旧风尘。对花若不饮一盏，却恐梅花解笑人。
茶选修仁方破碾，簦分吴洞忽当筵。君谟远矣知难作，试取一瓢江水煎。
汉阴丈人浑沌修，汉阳居士逍遥游。中分汉水共天地，能别此心惟白鸥。
几年密与画山邻，今日归航驻水滨。天亦有心酬我愿，歛云收雾日光新。
三峰阔展映天长，大巧由来未易量。我欲移归殿前去，万年千载对君王。
扫成屏障几千春，洗雨吹风转更明。应是天工醉时笔，重重粉墨尚纵横。
船头鑚入北来风，继日连宵闭短篷。多少峰峦多少意，一齐收在枕屏中。
楼阁门开处处通，毗卢出现眼光中。为人重说二愚品，岩下滩声西北风。
我自南方稽首回，大千经卷出尘埃。十方三世都圆了，卢舍那尊金色开。
我住莲华法界中，尘尘刹刹本来同。旃檀一瓣聊兴供，吹满岩前万窍风。
恰到长安风色晴，一条石径坦然平。与君曳杖寻虚去，全似仙宫岭下行。
久不上船思上船，偶然纵步是长安。何须更望君平卜，但把虚名子细看。
粥饭都来一斗粮，滩前吃了倍苍黄。把如立作山头石，何似急行归故乡。
扬子江头舟楫回，海门山对润州开。故乡归去六千里，先入捍门山里来。
客睡当年托雉山，杜鹃声切枕难安。今朝归向山头过，不见杜鹃空梦残。
苾𫇴曾向定中观，谓我南迁使可还。过了三年方语验，聊将一笑谢禅关。
十二年中独自春，应缘还现寿宁身。南方衲子闻知否，便是黄龙旧主人。
三关谁复识黄龙，大施门开振祖风。无限人天无限眼，一齐回向岭云中。
师在兴安我在昭，几年相望但云霄。谁知小出忽大遇，共折青柴带叶烧。
五色云中有和烟，天长地久祝斯年。太平一曲凭师唱，响彻乾坤万古传。
独秀峰前是宝坊，坐令热恼变清凉。人人认得长安路，珍重旃檀一瓣香。
天绘亭边三载梦，石灰铺里一时情。个中不是同参得，胸次峥嵘何日平。
风前火烈逢真玉，雪后大寒见老松。携得此心归北去，与君无处不相逢。
幽居不许穿云到，宝阁仍忘破晓登。多少从来疑着处，一齐分付打包僧。
阳朔千山复万山，最深山处是松关。新诗吟罢无余事，一片真心云共闲。
仙阁龙城一望间，每来过我不如还。汀鸥犹集栏干外，应怪从今气象闲。
好事如师岂易逢，不辞趼足访行踪。挥残麈尾知难再，目断碧莲峰外峰。
青天无碍本来同，休向江边动别容。师似碧潭吾似月，东西南北总相逢。
三车黄叶止儿啼，一句何人妙得知。今日为师重说破，满轩风静月明时。
碧云堆里共徜徉，莫厌扪天带夕阳。游徧桂州岩穴后，更无闲梦到南方。
我是来仙阁上仙，天教飞鹤过山颠。松篁为我生清韵，一似薫风初入弦。
七星峰顶绝纤埃，不负烟霞双眼开。昨日湘南遥指处，飞腾今向此中来。
妙峰阁外云收翳，慧照堂中日放光。大地山河都见了，此心聊寄一罏香。
天造移居汉水湄，岭边欣与故人期。红灯暖照金波动，全胜来仙阁上时。
殷勤留我共清樽，无限情怀子细论。天色亦如人意好，晚来星斗满前轩。
维摩丈室一张床，暂寄清宵梦几场。却被闲人作禅看，竞来合掌要焚香。
长官贪着祖师禅，有甚心情问我船。一只逃归两只破，谩凭江槛望灵川。
槎头一别十经年，月照黄茅梦不圆。今日北归恩赐与，相逢如在四禅天。
一根烧笋共分甘，仿佛当年汉水南。红柿鸟残无此意，前三三与后三三。
长官心事古人前，碧玉峰峦碧玉泉。洗出北归烟瘴眼，光明欣睹太平年。
故人犹在驿亭边，暂向云房借榻眠。漏泄祖师多少意，松声都到小窗前。
宼公楼下钓鱼船，横绝晴波已七年。邂逅莲宫论往事，恍疑同在夜摩天。
踏着湖南境界新，展开天宇浄无尘。增添喜色知多少，满眼雪峰如故人。
北风吹满乱山云，山顶皑皑色尚新。怪得几朝寒暝日，元来留雪迓归轮。
一自潇湘见雪飞，炎氛遮眼暗渔矶。今朝才入湖南界，便睹玉光生翠微。
北风吹面过如冰，也胜南风瘴水滨。莫向知亭嫌太冷，主人元是铁心人。
薄薄阴云淡淡天，北风迎路彻重绵。从教卷起轿帘子，吹尽几年岚瘴烟。
重重叠叠拥遥峰，总在轻烟薄雾中。疑是李成初画了，生绡千幅挂晴空。
淡描深拂百千般，终日擡头不厌观。造物始初谁与様，定应曾得古图看。
一等乾坤一等山，才分湖岭便多般。何如洗尽昏昏瘴，都作晴天万仞寒。
折得梅枝插轿帘，路人惊怪簇巉岩。从教大担担将去，深入三家村里谈。
短箫长笛鼓冬冬，簇纸为船棹晚风。送了鬼神无一事，大家赢得醉颜红。
鸡未鸣时整客衣，行行只恐日斜晖。米塘过了全州近，恰遇村人趁市归。
赤脚蛮中新出来，湖南逢着尽银钗。虽然未得凌波様，已会人人着草鞋。
安心得髓遇升平，不似云门不解行。聊与祖师分半座，湘山顶上放光明。
又向全州现此身，澄庵犹是旧时人。相逢休说途中事，且点茶来吃一巡。
澄来澄去不知年，一片澄光月様圆。照破十方三世黑，大家同集世尊前。
不肯南来伴我闲，若来何法可心安。直饶参得龄铁觜，也被昭州烟瘴漫。
几年龙虎自相随，南斗延生恩赐归。霄汉路通鸾鹤在，不妨高蹑紫云飞。
荆棘丛中自在人，不知何处是埃尘。岩前逢着笑绝倒，也似炎荒金色身。
我入山来亦偶然，初无消息与人传。训狐缘底潜知得，隔夜飞鸣报老禅。
淡中有味味真味，暗里有明明更明。不是同来三大士，有谁能识此时情。
古观无人花自开，真珠颗颗映莓苔。留教合浦居士看，何似海边新蚌胎。
已入高楼见弥勒，却寻旧路礼文殊。谁知垢腻衲衣内，总是摩尼无价珠。
万寿阁中逢故人，万年松下偶穿云。凭将五分真香𦶟，长对南山祝圣君。
游了诸山问了禅，却来庵里坐安然。何如一瓣焚香去，飞作祥云徧九天。
韶阳一曲有谁知，拍手相逢笑几时。偶向悦亭杉外立，元来传在最高枝。
八桂苍苍湘水南，师乡我客饱曾谙。五年不见今年见，犹得寒炉一夜谈。
洞庭波面忽如雷，万斛楼船舞一桮。为报冯夷莫相吓，尽曾经着暴风来。
腰钱骑鹤上扬州，妄想空来事事休。惟有三竿风月在，待君同理钓鱼舟。
欲知何处是生缘，问取维摩室内天。渠若口钳无答语，竹西坚卧许安全。
石塔迢迢两闰余，潜知骨痩夺松枯。烦君为把公凭判，同过江来伴老夫。
先生带花六十年，青春不老花长妍。金杯停手便索去，一片闲云飞上天。
知是初平几代孙，双携日月弄乾坤。人间有眼谁窥得，笑出常州西郭门。
疾卧几为万鬼邻，金丹一粒遇高真。此身从此无他事，长作升平击壤人。
一别相逢复几时，东西南北酒盈巵。天机深远犹须决，莫便飞腾不我期。
万里来归荷圣恩，焚香趺坐欲无言。群仙若问谁堪度，为说冥心到本元。
自从衡岳得高风，南北东西久未逢。惟有旃檀知此意，为传消息到中峰。
东郭名园步可过，病余犹以路为多。何当略彴通新径，日日从君击壤歌。
雨雪相仍势未休，御寒惟酒胜重裘。谁知旱久犹干涸，不见玉泉东向流。
载酒无如君最频，年来缘底断音尘。只应咫尺谯门住，也学兵厨不送人。
数峰寂寂卧苍苔，醉眼何曾略为开。乞与茅簷淡相对，要令云雨出山来。
尔来无酒可沾唇，只恐傍人怪独醒。自笑金龟已当了，惠然谁复遣银瓶。
酷爱日长萤可聚，几人如古惜分阴。胸中万顷清凉地，莫遣俗尘乘间侵。
谁能也学读书痴，园圃三年忘了窥。却恐主人如泄柳，谩携藜杖去何之。
岭表归来饭不足，负郭有田多未赎。何当卖剑成此谋，耕遍雨余春雨绿。
东坡未作儋耳行，此相已入龙眠笔。大海中央谁与邻，万事一条横榔栗。
衣领从教虱了缘，夜深拜得席儿穿。道乡活计君知否，饥即须餐困即眠。
马头今日度严关，十九年前去复还。惟有流泉声似旧，凭栏重听响潺潺。
红苞紫萼曾欺雪，素艳清香解动人。自有风传枝上意，肯教蝶儿蘂中真。
乱峰攒剑护清幽，万壑云烟暮不收。欲就诗坛借旗鼓，为君争取一桥秋。
随风出岫不知归，身落黄尘梦翠微。本亦无心肤寸事，故山却合自由飞。
此生弱草寄轻尘，辜负南山笋蕨春。好去桃花破浪暖，清风明月不辜人。
璀璨谁将玉作春，天魔故恼老诗人。金炉送在东堂手，便有清香通四邻。
玉角苍坚已照人，冰肝寒洁更无尘。凤凰雨露生珍草，不比榛芜亦漫春。
道人诗思前溪水，流出山来亦自清。谩寄凤凰台畔雪，不妨竹里润琴声。
风旆悠悠水薄船，浪花翻覆自摇天。汨罗谁复追忠义，争快儿郎一棹先。
按书使者过萧闲，但恐韦编有蠧干。岂识郝公藏万卷，平生检校费心官。
皂盖铜章久污人，青鞋布袜亦生尘。今朝独向秋云里，幻出林泉自在身。
溅溅小水碧逶迤，丛菊寒深蔓翠垂。采得菖蒲未归去，满身烟雨立多时。
秋云作伴更谁俱，颇惯登山不用扶。笑怪河阳种花手，杖藜破雨觅菖蒲。
碧涧潺潺珮玦锵，锦苔织翠护昌阳。玉真新洗罗裙带，流出仙云水亦香。
小雨蒙茸湿槿花，卧云鸡犬是谁家。老人为指青崖路，童子能寻碧玉芽。
野僧报我泉新白，此老居庵山更清。雨涩故应须小住，云寒端未出相迎。
寒声著叶冥冥雨，晚色遮山冉冉云。且喜翠颜长好在，水边小住可无君。
船中自带红泥灶，亭上亲煎白乳泉。唯有溪山知此意，水风吹面晚萧然。
十年贫贱欲如饧，愧客殷勤话此生。试与宋君寻卜肆，长安东市雨新晴。
苦吟正在郊寒处，露草秋虫亦共悲。过我聊当煮彭越，不须苦觅外孙词。
笔头风月无多子，尽是前人追琢余。岂有声名到温李，仅能楚些属三闾。
水畔山前蹭蹬身，三年鱼鸟许为邻。临当解组槐阴下，更看酴醾一夜春。
故岁婵娟独自来，今年更唤玉妃陪。要知霁色本无际，端放眼中云雾开。
渭川春色到龙孙，渐养侵云百尺根。可惜𣃁来陪脱粟，葛陂留得看腾骞。
许近清池养羽仪，恩波稳暖自忘归。长依竹石供潇洒，不学苍鹰饱便飞。
几年不解向沧洲，矰缴曾伤质转幽。端倚主人怜采色，要随鹓鹭濯清流。
自洗苔肤一尺寒，乌菟那复此蹒跚。不妨为我照毛发，正可与人鉴肺肝。
刘郎曾寄洞庭春，小暖西湖十日贫。老去𫗦糟无拣择，高风空愧汨罗人。
南岳夫人绿酒春，近来未及玉膏醇。穆生不许聊须强，他日瀛洲是故人。
春逐东风行地上，德随和气散寰区。圣人中正观天下，道本无言教已孚。
冰销玉液凫鹥喜，日暖宜春草木长。忠厚家风传八叶，太平光景接三王。
好生恰对发生时，寛大恩流涣汗飞。雷雨解成僵枿动，蓼萧诗就远人归。
天光地气与年新，不觉人间一物陈。初令雷霆端有信，旧余霰雪敢无垠。
仙桃欲拂朝真脸，禁柳忙催望幸眉。不会君王春思别，杏花菖叶在农时。
冰开御水龙鳞细，日照宫梅麝炷烘。欲看人间花灼灼，不妨葛藟共春风。
诞敷文德金铃振，尽纳熙河玉律谐。御柳宫梅动春意，朝来黄鸟亦喈喈。
玉殿重帘卷水晶，椒花柏叶圣人清。千春万岁承明主，长听云韶歌管声。
雪才盈尺云阴解，风不鸣条雨块完。春力急催冬事退，君王寛政不恒寒。
君心与物为春久，唤得春风破腊回。天近自应通信息，梅花不用犯寒来。
春色年年染御沟，鸭头轻绿弄花柔。今年春到昆仑上，九折委蛇舞翠蚪。
截肪初见昭华玉，刀出昆吾宝籀开。天助君王敷大喜，安排春色探先来。
御沟梅柳寒犹噤，芳草池塘暖尚微。玉色怡融何事喜，一年苔绿遍圜扉。
宫漏迟迟不受催，出花光景渐徘徊。万方日日春台上，不道东风恰始来。
雕云燎馥沉香暖，彩胜风翩玉燕寒。天上春光来咫尺，琼花瑶草徧阑干。
琐窗朱户无寒到，长似春光日日来。自是螽斯载风什，可烦箫磬祀高禖。
𫖃面桃花有意开，光风转蕙日徘徊。昭阳天近知春早，玉琯东风破雪来。
日射觚棱气郁葱，露华犹冷玉芙蓉。琐窗朱户春光暖，珠蘂琼花无数重。
腊寒辟昜沉香火，春意侵寻玉琯灰。阴德承天专静厚，发生有助到根荄。
风来太液冰先泮，日照延和柳未知。翠辇不缘花事出，行看荇带绿参差。
栏干倚尽赤旃檀，卢橘花开秀𪩘寒。会取虚庵留客意，小窗疏日上蒲团。
应念萧寒槁木身，殷勤分寄岭头春。冰肌玉骨终安在，赖有清诗为写真。
闲身已置参军帻，归路仍推处士车。石室散仙当醉起，试传消息过烟霞。
喜得青州好从事，共登毕卓拍浮船。云烟已借一千日，山鸟不须惊醉眠。
薄命何须问大来，时时废卷秖孤咍。故园松竹空荒径，可胜渊明一赋催。
三年不到上人家，目断晨烟与暮霞。急遣寄声堂下水，便来洗眼看天花。
何人弹铗苦思鱼，食肉而飞亦任渠。谁见东堂病居士，山僧乞食亦分余。
云脚涛头气自寒，了无闲梦到蒲团。翠庵只在东堂里，底下扬眉直下看。
道人三昧一壶中，笔下惊蛇怖小童。日日松间好消息，酒香先过野桥风。
宾头应供未还家，聊借僧窗自点茶。此意不须相见说，已知秋色付苹花。
何年败衲裹虚空，雪雁烟凫不受笼。未信归云便端的，一船明月四边风。
云烟七级赤旃檀，龙护金函佛骨寒。问讯道人春到否，瑞香花谢倚栏干。
破烟涵雨得春丛，想见当年老范公。多病未须求茗草，此诗浑欲愈头风。
尽锄芳草春应怪，初种黄花秋未知。花外种松松外竹，渐无蝴蝶到东篱。
更作天随求枸杞，试从子美觅黄精。但知一饱轻方文，不为秋毫要眼明。
东臯纷绮水潺潺，翠拂官桥柳欲眠。出谷黄莺终好在，辞风红树稍萧然。
酴醾春晓与谁芳，自是新来雨露香。燕子觅巢终软媚，杨花满路尚颠忙。
炉香烬冷夹衣寒，雨过园林翠作团。剩得风光何处著，红蔷薇搭小栏干。
池塘绿浄了无尘，造化裁余十日春。月树清深语𫛸鴂，几时归去亦谩人。
折腰五斗自难堪，每为斯人食不甘。赤地黄埃迷泽国，老龙饮血亦分甘。
篮舆度水犯云巢，拂面垂杨翠欲交。春睡稳人殊未觉，半分晓色到花梢。
参军身外秖图书，独与吴江分不疏。归去他年当辟谷，嬾随波浪觅鲈鱼。
道人此书欲在眼，扁舟一宿亦随身。霁月光风开玉轴，千年仿佛见斯人。
回首长城卧落霞，云开桂影过昏鸦。不须更要千红翠，醉眼灯前已乱花。
谁为苍生起病癯，参军药裹欲何如。湖东道义为针石，不用先生肘后书。
空琴谁为奏南风，坐看幽香走篆红。定卜糟丘度余日，此生那复问蓍丛。
凄风落日酒家天，何事囊中长一钱。快见渴虹横酒户，归须残月上吟鞯。
崔郎傲兀见孤罴，笔势纵横欲发奇。赋就何人知犬子，杯深自喜对鹅儿。
肯为张卿贵作奴，不嫌唤客手携壶。全胜一叶唯茶灶，未负黄公卖酒垆。
阶前紫玉似人长，可怪龙孙久未骧。第放烟梢出簷去，此君初不畏风霜。
扶病寻君君未归，添香应惹踏门衣。东风未破桃花萼，雪压余英蝶乱飞。
醉乡冉冉梦游闲，一夜凉风唤未还。可是应门无稚子，双凫仙去定谁攀。
门外初为罗雀地，壁间偶见换鹅书。忽然兴尽何由揖，拟遣长须致鲤鱼。
夹道老槐分晓色，出楼寒鼓报衙声。解牛敏手仍投暇，梦蝶闲身尚未惊。
凤凰山畔雨前春，玉骨云腴绝可人。寄与青云欲仙客，一瓯相映两无尘。
玉兔瓯中霜月色，照公问路广寒宫。绝胜自酌寒窗下，睡减悲添愁事丛。
水面平铺映碧空，夜深明月照龙宫。猿啼未响潭先响，一树花开两树红。
隔墙杨柳舞腰斜，傍砌鹅梨玉作花。此地风光谁管领，小诗收入长官家。
何人支枕古邯郸，孤卧僧房四面山。故遣白云遮谷口，不教幽梦落人间。
拟共孤云结往还，更名居士小香山。他年谁复寻遗赏，为到云山杳霭间。
碧瓦朱甍紫岭东，昂云松桂响寒风。灵泉清映银床在，无复当年大小空。
无姓无名逼夜来，院僧根问苦相猜。携灯笑指屏间竹，记得当年手自栽。
已爱观音远俗尘，鹫峰林壑更清新。不辞遍历安禅地，要使溪山识主人。
畬田高下趁春耕，野水涓涓照眼明。孰道深山最深处，人人解说长官清。
斵石为梁铁作枢，武侯于此济师徒。鞭山怒气金鳌伏，架壑宏模玉𬟽摅。
雨过长空云出溪，稻苗刺水绿初齐。山花也解怜行客，旋放繁英衬马啼。
溪上龙孙千岁绿，上亭拟掇青溪曲。团团白露着琅玕，故与幽人送暮寒。
浓扫清阴一壑秋，眼光新困仲宣楼。等闲欲作东山醉，却为苍生不破愁。
洗遍山光暮雨收，落霞孤鹜点清秋。蜀天地暖知无雁，不怕愁声稳上楼。
身离梁苑初蚕月，脚蹈秦云已麦秋。要见使君恩惠久，滔滔长伴汉江流。
梯天悬阁马行空，旌旆悠悠照谷红。灵鳯阴寒春过晚，万山犹有牡丹风。
冰壶旧映蓝溪玉，璧乘曾依白帝城。明日武林山下路，过桥唯有杜鹃声。
太平天子事东封，洛苑回銮访侍中。自古相门终出相，试持圭璧近重瞳。
雾豹平时岂一班，定将清对领威颜。东南民病知多少，莫把皇华误出关。
行入云衢路未通，主人明日复观风。几声寒鹊江村暮，烟雨潇潇失去鸿。
悬知九折自成医，痩骨绵绵尚胜肥。引睡文书满床榻，病儿犹枕乐天诗。
莫倚行台怯酒醺，一杯父老送慇懃。白云岭上虽无数，未敢持来玷使君。
渐横碧落快秋风，回首云山几万重。明夕长亭新梦破，乱鸦残月五更钟。
解颐诗训忆趋庭，四十专城发尚青。屈指世间无此乐，路行争看老人星。
不羁风韵有萧郎，白傅新诗已满筐。烟薄露寒虽写痩，自应清节也凌霜。
金阖铜枢唤仗开，越班侍从荐高才。一鞭野色身何处，芸阁清风待客来。
玉镫惊骦趁早朝，天香成阵暗蝉貂。平云无复偷闲到，溪阔烟深鎻市桥。
无限秋容入跨鼇，使君山色两相高。半生笑尽迎逢辈，俯仰随人效桔橰。
自怜痩骨饮冰寒，惆怅相逢下眼看。闲想显人应笑我，道傍初试折腰官。
青草山头一万家，那分下泽有龙蛇。不知明日都门客，肯与东风缓颊牙。
登山临水送将归，身荫甘棠手挽衣。不似塞垣来泣别，傍辕犹怯使君威。
锦里园官供菜把，草堂诗客重伤贫。一杯野老夸芹美，笑煞从来食肉人。
雪丝雾幕晚阴浓，还隔家山几许重。引睡凭君一樽酒，欲将归梦过鼇峰。
避雨燕儿晴又去，趁衙蜂子晚还归。西轩一枕无人唤，零落桃花绕梦飞。
绿云山麦层层绿，红雨谿桃处处残。老去见花如隔雾，可堪不得雾中看。
松岭晴烟明冉冉，石桥融水暖涓涓。老翁百事无心计，秪有寻春似去年。
东风桃李年年在，化国光阴日日长。试数开元到今夕，几经繁盛几凄凉。
年少刘郎初见时，似笑东风三两枝。刘郎白发欲再见，前溪落尽迷佳期。
小桃弄色仍千本，流水飘香又一年。何必人如花灼灼，但教情似水涓涓。
太真欲泣君王羞，一枝帯雨春梢头。年来乐府不栽种，淡月青烟无处求。
分得清浔白玉芽，旋抽绿柄信欹斜。当时荡桨耶谿女，可是无情笑隔花。
斜雨逆风昏旧字，是中能有几人知。未言温室栽何木，先向忠州教竹枝。
遥天孤雁泣离群，叠叠秋山更莫云。孤雁足添迁客恨，相逢赖有小冯君。
巴山雪树惨黄云，剑甲参差百万军。不用寒光苦凌铄，若论官况冷于君。
江云不与山云接，土雨还因夜雨消。独上天台肆遐瞩，故乡只隔一山遥。
汉苑何人侍翠舆，锵锵环珮杂璆瓐。刘郎带笑大夸客，此是予家千里驹。
玉腕腾云黑雾开，穆王八骏如驽骀。逸气飘飘长不已，重闻汗血下天来。
芙蓉城下多埃土，却逐刘郎上天去。峨眉一顾一回头，明月东风在何处。
冷饭残羮属与谁，其他消息问谁知。竿头一步饶师进，不是当年去得迟。
浪激冰花潄大堤，山回云影照寒溪。一生怀抱无人见，又跃芦梢困马蹄。
浪仙句法得全功，崔子区区立下风。客塜相望归不得，青衫憔悴两君同。
倦飞好鸟下荒陂，不见骑驴主簿归。林杳笛寒声愈细，为寻牛背一蓑衣。
尘埋鬼笑有无间，多少真痴不贵闲。白日舒长问谁老，几将春梦到三山。
绿茵春葄暖无加，醉眼蒙茸缬万花。闻道芟夷殊不恶，直须着意认兰芽。
浄室归来自冷冰，矜持笔砚更非能。假令一笑人间事，大似当年碧眼僧。
茂林侵路能藏寺，乔木参天却见楼。山石因循云外老，江声掀扑屋梢流。
杜宇啼愁连谷暗，嘉陵流恨接天长。路人要见行人喜，看取眉间一点黄。
碧流未到小池开，半亩筼筜荫紫苔。迟日暖风留不得，乱红飞去燕衘来。
眼缬蒙茸真草木，春归广莫自文章。妙回玉指香罗密，秖许杨花傍小床。
溪光山色浅无痕，荒树平芜见几村。秖恐重来春自去，梨花吹尽月黄昏。
田界纹楸看绿玉，池分龟兆渴清泉。水曺载酒非无意，小雨留人信有缘。
迎马玉簪看作竹，浸篱鸭绿已盈沟。田园秀润吾无着，却要江湖一小舟。
钵囊有润何癯瘠，鱼鼓无声太寂寥。更向冲衢见车马，可能不过虎溪桥。
梅雨冥冥湿钓船，失群寒鹭下江天。一声长笛无穷意，自叠渔蓑白日眠。
篷窗几点落梅花，旋觉春容放草芽。莫上江楼发归兴，断霞衰照起寒鸦。
小沟水縠漾晴晖，上学儿童短褐衣。犹记飞泉山下路，会成春服舞雩归。
筠尖侧侧度朝晖，别泪潸潸渍客衣。儿女慇懃怜我老，登山临水送将归。
脆柳飞花弄晚晖，云罗云纻试春衣。个身未便长为客，化鹤千年亦一归。
蔷薇老麝隔云香，濡袖阴岚翠滴墙。花树参差山月出，欲寻幽迳导韩郎。
迢迢不断古江声，何似当年奉倩情。小玉拂屏沉火灭，便随闲梦唾虚名。
绿帢纒头锦束腰，阵前谁数霍嫖姚。何人与扫红蕖嶂，留得周郎伴小乔。
步步金莲何可得，朝朝琼树有无新。那能寇录逃名姓，早醉长安一息春。
玉人鹤骨马龟肠，白日贪晴夜趁凉。谁道飘零大荒远，此间犹是蜀封疆。
帖崄缘虚知几蟠，小山细水入平寛。云何瘿妇翻相笑，土木形骸亦属官。
初排阊阖欲朝天，流电追锋急召贤。延阁鳯池风月好，不须回首望筹边。
四海倾瞻调鼎手，朝廷侧席待伊周。江城父老休遮道，可是星车肯少留。
张公论事力回天，明日延英席自前。秦甸江西劳马策，此回不计地流钱。
公子诗成轻万户，将军诺重过千金。不烦县令前驱去，回采坚珉刻醉吟。
天子清闲问侍臣，当年张姓复其名。金瓯已洒银钩字，庭下宣麻不用惊。
燕子楼成月满栏，缕金衣就酒翻澜。从前乐府知多少，再到东山记谢安。
光芒先已动台躔，子舍修书正妙年。奏对八砖看白日，文章万选敌青钱。
谁将蜀柳赠行人，曾伴灵和殿下春。笑煞后来门下客，风流不似迺翁身。
龙蛇飞动从椽笔，昔看公孙舞剑来。何得却知颠草妙，为随宾客到金台。
倾倒怜才出至公，吹嘘牙颊自春风。寛和肯问车裀吐，涵养须知内史聋。
林园暖日注蔫红，啼鸟重来树亦空。莫道主人无意在，解将篱落护春风。
已将归骑逐东风，家在岷峨第几峰。应是故山猿鹤啸，主人归得已龙钟。
浑道无情易别离，袖痕看取泪燕脂。阳关三叠何须唱，正是征鞍欲去时。
且倚东风拚酒酣，莫将食口配春蚕。还家更有无穷兴，曲水飘香满舍南。
暖雾团云晚气酣，柅车游女密于蚕。锦城行乐忘归客，家在鱼凫碧水南。
夹道红英碎缬鞍，文园春满带围寛。双轮不解生方角，祗作繁城数日欢。
市酒郫筒去未还，宗人厚德敌刘寛。田歌社舞生惆怅，聊向樽前佐客欢。
怜君醉里赋新诗，皎皎风前玉树枝。在处相逢开口笑，一生能有几多时。
楼前燕子不知归，楼下莺啼碧树枝。丝管未收空梓泽，恐君还有断肠时。
去岁龙城乐事多，楼头乞巧傍青娥。今年织女知何处，不见星郎送渡河。
江枫摇落市烟青，石壁方严水面平。若问滩流何太咽，定随行客学吞声。
三年两到只忙忙，谁道云山得久长。松竹有孙龙蜕骨，人生头白是寻常。
风卷寒云雪压船，楼台隐约隔明烟。黄庭掩映桃红篆，静看双鹅一水天。
洛阳二月三月春，车轮马足飘香尘。金钱散尽花不见，买得桃李犹非真。
祇许青松约岁寒，姚黄魏紫偶盈盘。晨粧休插无盐鬓，送与文君卷帐看。
弹杀能言笑解颐，载归招谤问谁知。难随白鹤同时放，且伴黄粱一处炊。
曾泛黄花竹叶轻，更循篱下数繁英。主人已后荒三径，狂客从前号四明。
垂天云影暗溪桥，寺野人稀自寂寥。游梦已随飞叶落，乱风吹雨竹萧萧。
茂林何事鎻孤烟，开出澄光见碧天。江水不流廉节去，清名长解胜贪泉。
黄金六印岂关身，宝藏盈居亦诉贫。不到盖棺终未定，可怜多少过桥人。
世路沉迷正厌醒，故山洗出缬龟屏。已因丽句迎门笑，更得疏篁作眼青。
手举离筵第一杯，冬冬船鼓看忙催。恰将幽梦归山谷，苦杀篷窗雨唤回。
观水观澜见会同，人情难似水朝东。寄声嘱付王家老，深锁堂前翡翠笼。
江干平日重回首，楼阁参差目饱秋。世事从来错经意，一生几误转船头。
桂华已出海边山，雨叶翻光作夜寒。陶令骨清无鼻息，苦吟休倦倚阑干。
万里层阴宿雾消，冰轮初上镜天遥。此时仙汉栏干曲，竹影梅风笑寂寥。
朝朝骑马走江城，晚弄轻烟暮帯星。应笑北堂穷处士，遶墙空觅聚书萤。
空使秦人笑沐猴，锦衣东去更何求。可怜了了重瞳子，不见山河遶雍州。
美人怪我长为客，青雁传书不肯开。向道在家贫亦好，恶教风雨送归来。
独咏沧浪古岸边，牵风柳帯绿凝烟。得鱼且斫金丝鲙，醉折桃花倚钓船。
曲崦藏云树老藤，碧山秧稻一层层。回寻二十年前梦，犹是当时识面僧。
远碧涵空暮天阔，落日愁人船不发。多情何处雁西飞，凭寄天涯尺素归。
伯绍壁间遗迹在，雨昏炱蚀逆风吹。何人借与云岩石，化作人间堕泪碑。
涨急滩流随眼落，市忙乌合转头空。一年三百六十日，却有半年闲守穷。
主簿骑驴云外去，山僧吹笛梦中来。行人不用重回首，自有东风播鳯台。
疏雨轻烟忆故林，一生难惬子由心。未须迳化陂龙去，留作甘棠异日阴。
浅梢疏节任萧郎，正向祁寒敌晓霜。清兴未穷僧已老，自遗山色与溪光。
矮陌穹庐青匝地，垂杨步幛绿藏桥。无端惊耳西江涨，十里雄声学海潮。
爱山不道妨行色，碍眼仍须彻帽裙。愿借仙人白鹇尾，自家亲扫北山云。
茂林修竹平夷地，牧马藏兵战鬬塲。死节不知师李固，溺冠惟解法高皇。
石窦涓涓函丈冷，海云叠叠暮山低。秋风早晚惊禅定，肯为陶潜一过溪。
云梦擒王终猎狗，芒砀龙子讵蟠泥。前知妇女磨英气，亦率萧公早过溪。
叶叶飞秋声自来，萧郎国有不羁才。西山昨夜虎风恶，大折一枝无处栽。
乱石崖边花蹙锦，鬬鸡峰下麦翻云。青螺着地山浑翠，丹饼乘天日半曛。
石壁冷磨闲日月，松櫺平觉远山川。便将小纽双龟印，试换禅床一觉眠。
醉头兀兀接篱斜，客宦归来赋白华。小洞方池初着意，坐看梅雨数残花。
青盖行春踏雁沙，连山旧烧起新芽。马蹄何处穷余兴，犹有谿山一树花。
底事安仁易白头，一鞭行色伴清鸥。抽身簿领穷清兴，唯有江天倒射眸。
柳花榆荚半飞空，燕子衔来尽落红。日与长安俱未远，可能提榼问东风。
西风晴野快扬鞭，临水骦驹惜锦韀。萧寺凄凉几不到，巨楠苍桧碧参天。
长天云扫碧龙鳞，黄鹤楼前白玉轮。秋意正随羌笛怨，夜深愁杀倚栏人。
溪边竹瘦暮云昏，爱客头陀未掩门。问我年来何所事，袖边朱墨几多痕。
红英浑似识刘郎，迎笑干株夹路傍。曙色松窗留不得，断云无处觅残香。
霜多未叶大孤寒，欲向春前倒树开。莫道东风无意在，余香看即度墙来。
幛地翠烟犹惜晓，乳花小雨却翻晴。去年春恨依前到，先得东风卷入城。
挑人柳目空依路，唤客莺声又隔林。病渴相如今已老，悔将春事入琴心。
老去难禁数别离，一樽春酒为谁悲。绿杨深院花飞处，秪有东风独自知。
千本春桃行石颜，暖风扶袖入云端。庾郎食菜今多少，但看行厨白璧盘。
白马蹄轻气亦骄，嘶风嘶日上山椒。迺翁不似杨光禄，与汝披霜趁早朝。
榆荚已吹鹅眼去，柳绵不帯茧香来。轻霜未度刘郎鬓，更看春桃几度开。
几家桃李高低树，一望江山表里春。寂寞无心看花去，悬知自有看花人。
春天行乐若为伤，青鬓吹蓬半染霜。莫道一生甘淡薄，十年前亦为春狂。
老病空怀云水乡，涪江春浪接天长。扁舟拟下巫阳去，不听巴猿已断肠。
拔山盖世何为者，三尺青龙不切泥。且向断崖聊一试，如闻鬼母夜悲啼。
二十年中一度逢，百年能见几回重。幽人乐事无由并，且醉良辰玛瑙钟。
西风学得不风流，每怪衰逢末伏秋。一阵清风吹醉帽，故教人见老人头。
摘尽霜髭秃猬髯，年来地阁不任尖。芙蓉为惜斑斑鬓，着力风前压帽簷。
露寒黄菊怯芬芳，入瓮新醅未可尝。痛饮不须撞令节，花开酒熟是重阳。
真有鬼谣藏古锦，曷须尘阀眩鸟衣。但看湖上波光里，不欠当年小院归。
碧摇虹影桥横水，翠漏林光日薄山。本绝机心成野步，却惊鸥鹭不知还。
东山歌扇圆荷动，北海琼酥竹叶开。笑擘轻红堆玉碗，冲尘亦有荔枝来。
芙蕖照水晚粧明，彩鹢无风自在行。争席要人相尔汝，新来翻为玉浆惊。
纹楸圆玉鬬清坚，阵马云屯绝复连。坐据胡床消永日，此身今逐地行仙。
麤疏犊鼻却闲身，莫道吾家北院贫。自是江湖钓竿手，不妨烟水却知人。
少镕蜡泪装应似，多𦶟龙涎臭不如。只恐春风有机事，夜来开破几丸书。
沙场尺箠致羌浑，玉陛朝趋雨露恩。自笑百年家凤阙，一生肠断国西门。
没兴主司逢葛八，贤弟被黜兄荐发。细思堪惜又堪嫌，一壁有眼半壁瞎。
旌旗太一三山外，车马长杨五柞中。柳外雕鞍公子醉，水边纨扇丽人行。
光武初从血战回，故人长短尚论材。中霄若起唐虞兴，未必先生恋钓台。
白云叆叆结相缘，半夜镆铘舞醉仙。五百年来得书记，罗洪溪畔浴沂年。
大不手持卿相印，小无人拥使君符。门前溪水绿如许，好把一竿秋钓鲈。
久持使节别尧天，故起朱楼北斗边。势压江淮盘厚地，影分吴楚与云连。
深藏密叶人难见，断送春光梦一空。啼后血流成底事，只应都作映山红。
放怀对客初寻笑，满目开花未放愁。望远此情天不尽，名山何得逐穷幽。
江南景物可人意，梦里家山唤客愁。岁月几何春欲暮，水云深处寺偏幽。
翠窦连空跂可攀，飞仙时下五云端。公车不暇频游此，今日才来可谓难。
大豁□幽彻洞天，分明平地有蓬山。朝元□□归何晚，故敞瑶扃白日闲。
山留灌木冬长茂，岩抱阴云冻不开。沧海未干徐福死，更于何处觅蓬莱。
谁向山阴谩刻镌，雨淋日炙隶文全。依稀记得升平事，天宝犹题十二年。
下列群山谷万道，霞瑞重重绝顶高。独判天涯第一□，洞天深影无人□。
昔有高人示化权，曾随杖锡涌甘泉。岩穿细孔成池沼，香积僧庖待涤蠲。
枯槁形容七十余，见人无力出禅居。萧然丈室常扃户，一炷清香万虑除。
杨花撩乱绕烟村，感触离人更断魂。江上归来无好思，满庭风雨易黄昏。
一叶扁舟泛渺落，呈桡舞棹别宫商。云山海月都抛却，嬴得庄周蝶梦长。
有一仙翁号隐仙，要知□□又生贤。好将隐德无家意，贺□仙坡万古传。
几年宦迹浪江湖，到此功名心已无。独上高楼翘首望，江郎山下白云孤。
寒来暑往古今同，万别十差不碍空。昨夜铁牛头角露，满庭松栢撼秋风。
四月人家麦正收，连绵阴雨不能休。沿溪处处生深草，饱杀南泉水牯牛。
老胡彻底老婆心，为阿难陀意转深。韩干马嘶青草渡，戴嵩牛卧绿杨阴。
行路难，行路难，最难难是过台山。唯有赵州公验正，昂头掉臂总闲闲。
寒食因悲郭外春，墅田无处不伤神。林间垒垒添新冢，半是去年来哭人。
风云会合又相期，觌面难明第一机。霹雳一声天地迥，西河师子却生儿。
汗马功劳要立身，将军一等扫边尘。全身只待英雄士，不遇英雄愁杀人。
查渡湖南涉路歧，云门不惜两茎眉。万古碧潭空界月，再三捞摝始应知。
当日临崖看浒眼，至今观水忆南泉。赵州头戴草鞋去，渔翁腰带好牵船。
介然平生三只袜，意行跛跛复挈挈。上堂懒把椎拂拏，却过淮来伴僧伽。
休论𫘞背锦糢糊，且试腰间金仆姑。边头可是怜侬辈，忽作徐熙雪鴈图。
茏葱峭蒨朝日微，时出奇诡解我颐。已听胡笳有韵曲，更行摩诘无声诗。
兴来下马索酒觞，雪打战袍殊未央。有底须寻戴安道，端怜吴语贺知章。
塞上归来两鬓蓬，饱知边马依北风。从他垂棘连城璧，乞我僧伽古殿红。
盱眙水落秋鴈回，都梁霜薄梅花开。极知玄文不浪与，踽踽故作侯芭来。
江头洲渚晚阳斜，宿鴈已复取圆沙。老子尚堪巾屦在，凭君著意问梅花。
溪水遶屋初鳞鳞，溪边桃花正迎人。桃花迎人可复奈，幽事如许难具陈。
江山端无适俗韵，曳屐出门忘负疴。林花工办作红雨，其奈一年春老何。
从来老子兴不浅，未怕霜鬓浑欲斑。安得希有大勇健，尽寻南徐江上山。
轩轩秃髪谷城孙，有底天寒不出门。肯说今年闲贵贱，只将丘壑共人论。
帘卷秋风烛影红，少年公子倒金钟。艳歌声入流云去，肯问西邻有病翁。
攀缘梦境欲何为，身相从渠现五衰。任运腾腾只么过，休论跛蹶与痿羸。
今年雪花大如许，已作淮南万点梅。北湖头白得饱饭，故为淮南风月来。
岸花著雨晚鲜鲜，老眼怕开真自怜。树底鸣鸠来说法，会人意处有因缘。
三年窜逐去荆州，岂料重为此寺游。钟鼓山林浑好在，独惊老子雪蒙头。
九载星星复种种，投荒不死趋大梁。西州华屋那可见，黄鹤台南堪断肠。
霜著船头八月凉，故教寒蝶韵幽芳。传语西州华屋处，端须戏取阿玄囊。
秃雪盈巾面欲黧，三间茅屋傍淮湄。北湖不道无炊米，也向衡门贴画鸡。
春尽盱眙天水昏，一年幽事要人论。阿冯端起北湖想，故遣九荂来晤言。
楚橘秋高千树黄，赤湖城畔晚烟长。风尘满地麒麟老，血汗无因污锦缰。
故人高枕闭柴荆，应恨平生谩一经。下榻毎怜挥白羽，挽溪仍喜得红菱。
田园岁晚欲榛芜，短褐苍颜与世疏。华屋徒惊栖万卷，伤心投老已捐书。
散髪南风书曲肱，衰疲真自笑无能。剧谈稍负茅簷月，强赋荆州学少陵。
秃髪敢言文字工，半生端在覉旅中。君诗底物似妙丽，堕蘂起舞春蒙蒙。
羁臣未觉诗无敌，老境谁言思不群。自有阿持提律令，且看山衲度江云。
我句如许一生过，君诗政应万人传。但言寒温置余语，可是从来子敬贤。
摩挲饱腹看飞鸿，脱屐海门篷底风。君方著足登饭颗，嗟我老矣无由同。
一钱无有但觅句，百事不闻知读书。投荒归来老将死，要听孤猿聊荷锄。
故人已去逐飞蓬，醉墨新辞手自封。欲识暮年魂断处，从今不忍听霜钟。
久著南冠殊未痴，长淮水暖鲚鱼肥。更无一点蔫红在，只有杨花作阵飞。
磊磊长蒲穿巨鱼，蟹螯如臂米如珠。端怜不死与饱饭，一噫真成戏老夫。
投老长亭更短亭，翩翩楚柁正关情。黄鹂要是知人意，犹作他时求友声。
老分符竹髪疏疏，手把南徐一纸书。端恨相望隔函谷，故应时展鳯林图。
长堤一千一百里，榆荚杨花照眼明。十载投荒真作梦，却凭乌几听莺鸣。
付与春风不复言，个中端有玉妃魂。凭君细说枭卢事，暂借生香到酒盆。
鸟语茅簷午梦回，柴荆寂寂掩苍苔。落红万点春江绿，归鴈空传秀句来。
树底树头无落英，晴鸠得得唤晚晴。玉芽方入小分盏，故有鸧鹒来一鸣。
清洛日日换好怀，飞英又掠帆影来。说似同行木上坐，眼中阿相安在哉。
荻花枫叶秋江晚，底事扁舟不肯留。浊酒共沽清夜月，空余小字落沧洲。
团栾枣熟官焙奇，浇我清秋鴈鹜池。绝闻人说宋城令，真是南丰仆射儿。
岁月匆匆催白髪，风尘漠漠敝青衫。早晚扁舟逐孤鴈，一江秋色挂吴帆。
池面轻风卷碧罗，残英寂寂委微波。暗香又逐落英去，奈此疏云淡月何。
今朝天气撩老夫，红杏一枝那可孤。端须羯鼓与判断，世上久觉无花奴。
归来脱帽但苍华，一叚风流属外家。犹有故时从事在，银钩仍落小流沙。
屋头澜翻闻布谷，惊怪儿童问饧粥。争向衡门插柳条，要遣老子知炊熟。
鹁鸪端复唤雨来，韵此朱朱兼白白。试问游梁余几钱，今朝且作官寒食。
半生藜糁只么过，铁作脊梁真自强。偶烦衲子分斋钵，惭愧龟山春笋长。
老子端有衲子缘，独喜时时听三下。莫向诸方说久参，白头且结淮南夏。
北湖头白懒觅官，只办诸方寻衲子。要拥经寮一丈炉，烦渠好作来苏水。
江南风雨余几信，有底淮南春事迟。凭君料理玉妃面，快作酒红生晕时。
梅花元不怕春寒，想见垂垂雪作团。藤枝芒𪨗犹堪在，试为吾人料理看。
玉妃春行不落莫，授馆独有青玻璃。是身未办堕杂染，高自标致真希奇。
九年脚不踏梁宋，踽踽归来成腼颜。秃髪覉臣端饱在，淮南天遣米如山。
不复硉兀如堵墙，索河水甘殊未央。天工作意与一饱，端是今年春草长。
畴昔九死干典刑，谁言复过流光亭。关河向人两鬓老，敢与杨柳论青青。
生憎长红涴浅白，只有疏影连暗香。凭君且置风月事，一笑姑为时世粧。
寒林淡墨人争看，对面奇峰孰会心。可是世人唯识假，只缘清景少人寻。
湖北湖南天水寛，道人付此一毫端。魏郎得之不自供，要遗西山老眼看。
石先戏作忍酸相，未信从来尝醋难。头毛鬅鬙面白皱，老夫笑作婴儿看。
楚州白菘大于臂，天乞吾曹作好春。北湖食来如食肉，塔里僧伽不笑人。
快烧铜鼎欹胡床，边头初试蟹眼汤。竟陵谷帘定少味，唤取阿羽来说尝。
掠水纤纤紫燕斜，聊凭乌几𥩟幽花。今年未识云腴面，且拨去年官焙芽。
夷白不应忘北湖，住持事繁无近书。北湖头白更馋相，何日从之听木鱼。
北湖饭饱初不知，惟见从来方朵颐。天公大似撩我辈，不遣细和夔州诗。
从教白浪长浮天，脚跟饱踏吴江船。晋人初不知祖令，拍手施与龙山禅。
纵横古帙散绳床，卧对疏帘卷夕阳。春去残花已无迹，姢娟新绿上筼筜。
倒街卧路谁复嗔，粥鱼斋鼓强唤人。莫疑只今五斗醉，要会从来三昧身。
夷白诸法只么会，不作奇奇并怪怪。人来施与僧伽禅，事到付之弥勒袋。
去年腊雪一尺围，著处梅花如许肥。道人定复有幻法，莫遣都梁万点飞。
白灰如雪麒麟红，一老已打斋时钟。衲子末来且坐睡，蒲团与我作新冬。
撩天鼻孔蟠雷车，世间诸法种种坏。饱参饭后蒲团禅，北湖端为第一代。
华馆相望接使星，长淮南北已休兵。便须买酒催行乐，更觅何时是太平。
满船买了洞庭柑，雪色新裁白苎衫。唤得吴姬同一醉，春风相送过江南。
枫叶芦花满钓船，水风清处椀琴眠。觉来失却潇湘月，却问青山觅酒钱。
西溪漂渺接明河，鼓棹仙人泛立波。却御长风天上去，虚舟千古插嵯峨。
辛苦支机耐寂寥，肯同嬴女只吹箫。金梭昨夜成龙去，上与天孙织绛绡。
仙人清磬读黄庭，长听金鸡半夜声。一夕都随黄鹤去，满巢明月白云生。
层峰三叠倚青冥，雾宿云飞自有程。杳霭又因关造化，故教人世验阴晴。
毛竹连云路欲迷，洞门深锁落花迟。鲁孙几度春风老，未了仙人一局棋。
百粤尧时路未通，曲溪春水没长松。老仙台上无明月，不钓凡鱼只钓龙。
濯濯清溪九曲流，一天风露万山秋。凄清不似人间世，月槛云窗特地幽。
闻道诸公置齿牙，买鞯卖展趁年华。太平起隠无遗策，空尽嵩山处士家。
白藕作花风已秋，不堪残睡更回头。晚云带雨归飞急，去作西窗一夜愁。
三十余年一梦同，向来朝士尽沈空。如今白首趋行阙，不是当年长乐钟。
会入苍舒万斛舟，至今鼻准醮清流。君王玉辂催行驾，安得身闲伴白鸥。
闻道越王避汉兵，窜身岩谷觊偷生。如云甲马今何在，只见良田万顷平。
不到王家近十年，子猷风韵亦依然。旧时朋友今何在，别后新诗谁与传。
十里荷花菡萏初，我公初置有西湖。欲将公事湖中了，见说官闲事已无。
帏幔高深夜漏长，颇从诗酒傲冰霜。烛花渐暗人初睡，金兽无烟却有香。
五年不出青门道，邂逅寻春此一回。忽忆秦川贵公子，桃花落尽合归来。
梢云阻日引清风，抱石盘根造物工。凌厉四时同一色，不知何岁植岩中。
萦回岩岫拥高楼，饮海拏云走翠虬。欲问此台名般若，一轮明月照中秋。
竹引高山一线泉，细如丝发亦涓涓。莫嫌此去沧溟远，流水更听琴上弦。
沿磴穿岚造竹扉，一轩幽敞坐忘机。池镵琼骨容清泚，凭槛时看翡翠飞。
浄界曾无一点尘，风疏松竹响天真。从来此意少人会，只道林闲无至人。
四枚豚犬教知书，二顷良田尽有余。鲁酒三杯棋一局，客来浑不问亲疏。
驰誉丹青有古风，笔端及我未宜蒙。云台麟阁遥相望，枉写褒公与鄂公。
汉公事业比阿衡，纯用诗书致太平。它日何人颂功德，至今嘲笑亦诸生。
万卷堆中种眼花，睡魔亦厌夜深茶。平生不草长门赋，岂有黄金送酒家。
但觉壶中长日月，焉知世上有风波。龙收雨雹归岩穴，僧伴烟霞宿鸟窠。
庆门昨夜梦熊罴，晓得明珠照凤池。却忆刘郎诗句好，海中仙果子生迟。
绝庐高隠白云间，德行人知是闵颜。侧席求贤新诏黑，肯教夫子久居山。
七十稀年几许闲，星星鬓发半衰颜。寸心灰尽周公梦，不恋朝衣只恋山。
大儒出处自无心，调燮功高利物深。用舍行藏皆是道，不分朝市与山林。
海雁年年自往来，迢迢此去几时回。春风满路真消息，应是桃花处处开。
千峰如画不安排，的的天然更莫猜。草碧花红春鸟叫，此中何处问如来。
行行识取灵岩路，多少游人只么回。门前有个擎天柱，千万归时带取来。
脱却多年破草鞋，脚根步步踏如来。昔人根钝真堪笑，直待血流方始回。
幕下胸中水镜寒，否臧定不失毫端。要知四海皆兄弟，莫作前人青白看。
坐衙官似坐禅僧，万物风行自饮冰。纵解他心无所得，不知何处计才能。
楷公不见十三年，何处高谈洞下禅。禅里相思无是处，不相思处有谁传。
送春小雨作轻凉，碧瓦鳞鳞动霁光。紫燕衔泥归旧屋，黄蜂采蜜度斜阳。
小窗午枕梦初醒，特特来寻春径行。晴日暖风无俗客，岸巾柳底听新鶑。
蛱蝶寻花经竹过，蜘蛛结网趁丝行。簷前翻翼频来燕，叶底窥人欲去鶑。
深院回廊春日长，晴丝冉冉暖浮光。五株恰似陶彭泽，满县愧尔潘河阳。
无頼春物恼人愁，百年心事信沈浮。何时买得会稽宅，蜡屐自作乌衣游。
正月一日思悠哉，水边尽日意迟回。岂无俗人一杯酒，不作区区城里来。
岸头欣欣木向荣，岸下涓涓春水生。晴日暖风无俗客，故寻野径逐溪行。
寒风昨夜动天起，春色今朝入眼浓。桥北斜斜柳垂绿，岸南细细草生茸。
南寺桥头缓缓归，却来高阁更迟迟。水边白鹭双双立，树杪乌鸦个个飞。
出自西门入北门，南回东转逐村村。轻黄浅绿饱经眼，却得归来细细论。
平生已作老蓝川，晚意贤关道可传。一篑未容当百涨，独将斯事著余篇。
淹留也复可疑人，不向清朝乞此身。芸阁校雠非苟禄，每回高论助经纶。
朝闻夕死事难明，不尽心源漫久生。手足启云犹是过，默然安得议亏成。
朝廷依制起三王，叹惜真儒半已亡。犹有伊川旧夫子，飘然鹤发照沧浪。
晴日薰人午睡迷，轻舟小楫梦中归。觉来搔首窗前立，草绿花红燕子飞。
炉香一炷满床书，野杏山桃三四株。食罢睡余还独立，一身此外复何须。
冻云垂地雪纷飞，日暮天寒雁已归。犹有江头问津者，不知此去欲何依。
春尽辽阳无信来，花奁鸾镜满尘埃。黄鶑恰恰惊人梦，欲到郎边却么回。
深院无人帘幕垂，漫裁白纻作春衣。停针忽忆当年事，羞见梁间燕子飞。
燕子引雏来去飞，杨花漠漠草萋萋。窗前睡起浑无绪，倚遍栏干日又西。
平生万卷漫多闻，一悟中庸得本真。从此尽将覆醤瓿，只于心地起经纶。
回舟小息取僧房，一枕春风意味长。江上鹁鸪啼雨罢，隔洲烟树日苍苍。
春来不饮动经旬，空戴陶潜漉酒巾。风雨恼春愁独坐，提壶无事故撩人。
藜杖芒鞋一幅巾，翛然无事可关身。一壶任醉春长在，南北东西作主人。
桃花流水武陵源，烟雨冥冥暗一川。试问山中避秦者，不知此景是何年。
护国门前似匡阜，云峰路上认香炉。重重妄想虽堪叹，也胜尘埃看画图。
地险知人特地来，猿禽意思也徘徊。遥瞻圣境真如在，休问石门开未开。
天风吹我上齐云，小涧清从石乳分。濯罢尘缨吾欲忘，白云满地未斜曛。
梅簇荒台自可羞，相君爱赏忘宵游。未言美实和羹味，且荐清香泛酒瓯。
琼叶半开童女颊，蕨芽初长小儿拳。山中云雨虽无味，何似山河走暮烟。
一池春水应江潮，中起沙鸥数尺高。谁谓风云远朝市，乱山深处亦波涛。
雷雨何时起蛰龙，苍痕夭矫石岩空。不绿嗜好寻刘累，定向人闲试叶公。
枫落吴江小雪天，三三两两捕鱼船。蹇馿瘦马何方客，眼看风波不著鞭。
坐见茅斋一叶秋，小山丛桂鸟声幽。不知叠嶂夜来雨，清晓石楠花乱流。
千载传闻孰是非，高梧修竹晚风微。欲知古寺曾栖凤，楼殿今无燕雀飞。
灵山话，曹溪指，放过初生斫额底。未问龙眠老古锥，昨夜三更转向西。
多年退罢老公人，手种桑麻数百根。尽是笔头挼撚得，一枝枝上有冤魂。
不夸长揖出宫闱，不重为渔老钓矶。最爱清宵银汉上，客星时共帝星辉。
仙家楼阁霭清芬，倦客停骖日欲曛。争得便如陶靖节，拂衣来此看孤云。
一法圆融万法该，白莲香社应时开。渊明不解同方便，何事攒眉不肯来。
万里清江万里天，一村桑柘一村烟。渔翁醉睡又醒睡，高唱夕阳孤岛边。
斩新高髻掠云开，翠色罗衣一样裁。知有真仙此中住，故命天女捧书来。
一片黄云驻不飞，中天帝子欲何知。不须更问玉人事，自有嵩高峻极诗。
谁知方丈与瀛洲，尘世纷纷漫白头。不到嵩山最高处，世人容易揖浮邱。
昔有仙翁住此间，炼成青发与朱颜。一朝跨鹤升天去，涧草岩花岂复攀。
汉家天子学神仙，曾遇真人耳过肩。不待菖蒲长黑发，须知逸乐自延年。
仙仗西来感百神，泥金检玉尚如新。山灵知是真天子，万岁声中第一人。
皎皎冰盘莹百围，广寒宫殿见依稀。青山万叠浑如洗，浮翠光中一镜飞。
苍苔藤蔓饰须眉，狮子标形是与非。果解嚬呻作哮吼，窟中狐兔定魂飞。
万里封侯相不如，道人曾此获阴符。轩牙露舌惊樵采，猛士还当捋尔须。
触石孤飞一叶蓬，雷公电母昼鞭龙。但知四海为霖雨，不道中天第几峰。
当年翔凤此徘徊，曾为真人览德来。今日飞鸣天外过，纷纷燕雀不须猜。
想见金壶泻墨河，皂林余润鬰嵯峨。伯阳当日传经后，肯向山阴与换鹅。
华盖峰高未易穷，扪参历井到天中。回头却顾人间世，但见群青似小童。
玄武名峰古所传，晨昏吐气作云烟。虽无钻灼刳肠患，岁晚风霜亦可怜。
头角低回藓蔓封，蜿蜒端似卧真龙。旱干岁祷多灵应，时见油云出此峰。
鹤乘云𫐌下九天，玉盘星子竟谁先。相应汉武题花品，留作人间聚八仙。
当年曾悟镜中形，道骨仙风拟紫冥。二十四峰明月夜，玉笙须向揖仙听。
丹楹未羡人间侈，玉柱一峰天外高。自古大材须大用，扶持广厦岂辞劳。
翳雾埋云皓首翁，难将书传考前踪。商山羽翼朝天后，化作中天一石峰。
汉武求仙未得仙，玉人何事落峰前。故知帝子乘云下，神盖峰头启洞天。
玉仙曾此驻云车，日薄窗纱映雪肤。七字天书人不辨，定知玄女手中符。
孕玉怀金不待媒，蓊然佳气罩崔嵬。天教秀拔诸峰上，未信狂飚解折摧。
翠幄笼云自一家，萝梯夜碾七香车。举头雨过余霞散，绿芰池开菡萏花。
仰攀日月风云近，俯瞰冈峦培𪣻低。绝顶光芒长不断，人言太白此中栖。
云根秀出碧芙蓉，烟晃霞飞瑞霭中。地脉九枝龙奋蛰，天河一派练横空。
踏尽层峦上小亭，日华初泛晓烟清。尘埃不到门常静，身世相忘性自灵。
金弋百战古虔州，滚滚双江日夜流。杯酒登台同极目，夕阳渔唱起沙鸥。
翠峦齐耸压平湖，晚绿朝红画不如。寄语商山闲四皓，好来各占一峰居。
野老相传有九仙，尝游此地忽升天。霓旌鹤驭今何在，千古空岩锁暮烟。
亭溪山号悉从吾，占得声光万古无。不似零陵柳司马，贬他好景乱名愚。
晋人僊去莫知春，依旧空岩锁暮云。西照满前无限景，有谁能此忆瞿君。
石磴萝梯隠翠微，坐间时有紫云飞。纷纷郁郁来还去，难问瞿仙几日归。
蜗牛角上三千界，云月溪山共一家。既尔业缘无避处，不如随分纳些些。
高峰突兀倚天门，青嶂虚闲可垛跟。折脚铛儿幸然在，不妨携去隠深云。
鼓寂钟停托钵回，岩头一拶语如雷。果然只得三年活，莫是遭他受记来。
五蕴山头涅槃路，四方八面没遮拦。通身尽是金刚眼，一粒灵丹火里燃。
金鸭香销锦绣帏，笙歌丛里醉扶归。少年一段风流事，祇许佳人独自知。
此段本来无向背，要须坚猛力行持。金刚正眼通身是，万境来侵莫管伊。
收光摄彩信尺真，事事圆成物物新。内若有心还有物，何能移步出通津。
霍童佳境本天成，十里莲花遍处生。山色依然仙不至，月明徒自忆吹笙。
一官来此四经春，不愧苍天不愧民。神道有灵应信我，去时犹似到时贫。
自广直邕分十郡，绵龚引象列三江。水归东海流无尽，山拱西祠势若降。
夕阳端解知人意，故照僧房阁倍明。雨雪一番今浄尽，候禽无数唤春声。
松行尽处是招提，殿阁参差柏树齐。更与阿戎过浄院，剧谈一座日还西。
后土祠边柏造天，雷公堂下锁婵娟。韦郎去后无消息，空复秋风入管弦。
万古清凉一掬泉，十分随量得轻安。要知彻底无尘滓，照破天魔骨尚寒。
细草一方团野色，游丝百尺上晴空。预愁柳絮鹅毛白，即见桃花人面红。
倒生松树倚清池，日下西山鸦乱啼。隔水竹林人不到，欲寻神界路应迷。
东湖清浅北湖满，三岛相望眼中见。我从麒麟虹上行，风袪飘飘薄云汉。
冬日不温狐白裘，隋河只解背人流。可怜炀帝繁华尽，唯有两堤榆柳愁。
隋河日照水悠悠，下水谁家泛彩舟。回首白云千万叠，梦随飞橹到江头。
月照甘蕉十万株，停舟缓步意何如。可怜堤下长江水，日夜东流向我疏。
云气愁人故不开，风吹雨脚著莓苔。筦弦倘是邹子律，唤取春晖次第回。
东风不与芳菲便，故作寒霙倍酿春。细草九衢今熨眼，游丝百尺即遮人。
柳叶愁眉风翠黛，桃花冶面雨臙脂。道人不作三春梦，戏论何妨两解诗。
萋萋芳草真成带，寂寂落花何用茵。一老只今诗酒废，未应孤负满城春。
复见飞飞雪满天，瑶林琼树皆可怜。属予一病姑置酒，对此欲醉将无缘。
柴门草阁李生家，雪压幽篁特地斜。寡鹤啄余畦碎玉，连钱飞起树零花。
他日照眼临江边，梅花两株一何鲜。真成白雪相期得，埋没清香人所怜。
登山临水白皑皑，中有饥鹰飞复回。吾比尔曹人不恶，呻吟委绝亦可哀。
西山上与云气连，积雪交错于其间。隔江草舍粲可画，谁摇艓子自往还。
去年春雪亦已晚，今夜腊岁如知时。谁云此乃农家福，摩挲枵腹聊慰之。
新晴余雪日光同，更遣狂花落晚风。结习已空衣不染，何妨天女戏云中。
官梅一树小池头，春意冲寒破客愁。花萼生光动诗兴，全胜何逊在扬州。
茅茨结构野云端，终有松筠贯岁寒。但使斧斤无斩伐，穿天出月不应难。
清罇歌舞影徘徊，谁唤逃禅苏晋来。我自木人人桃李，黄蜂紫蝶莫惊猜。
主人爱客未渠央，每遣纤纤酌酒缸。杯杓不胜还醉著，真成渴梦欲吞江。
邂逅黄蠭紫蝶同，春飔恼意艳阳丛。只令霜露不见草，犹梦平生深浅红。
十方薄伽一条路，打破乾坤无处所。若人问我祖师禅，东边日出西边雨。
秋来多病友朋疏，隠几无心一味愚。寄语南州高士道，不知还忆故人无。
江南风月六朝余，暇日登楼好著书。莫问向来兴废事，世间无物不空虚。
官闲无事好飞觞，醉里吟诗想得忙。见说京江水清滑，只今谁是杜秋娘。
三分春色已无多，况是征帆欲櫂歌。莫惜扬鞭重回首，桃溪李径奈愁何。
夭桃秾李为谁新，占断风光不与人。憔悴明窗独醒客，便应虚掷艳阳春。
蚊脚为梯登梵宫，含晖发燄宝树同。微尘菩萨演妙法，一一俱见摩尼中。
短短戎葵晚自芳，飞飞蝴蝶夏犹忙。钩帘到面清风远，唤梦吟鶑白日长。
淮南不改江南天，五月如秋意惘然。仰首勿言居士疾，信心頼有祖师禅。
风烟寂寂雨霏霏，放箸櫺轩独立时。况是淮南夏将半，南邻考鼓北邻悲。
酿雨浓云鬰不开，绛英素蘂半苍苔。不因皂盖班春去，谁唤青衫老吏来。
循吏三年借寇君，宾筵春事一番新。中山自可销千日，河朔宁须泥十旬。
暖日和风似酒醺，提壶鸟语苦淹人。传闻已有瓜时代，谁与东山管辖春。
五日尘沙十日泥，杜鹃苦劝不如归。𫏐来还去云相似，我亦无心出岫飞。
十年不踏关山道，千里来寻长短亭。烟水照人头欲白，云峰见我眼犹青。
兜罗输柳几多绵，独茧抽丝飏远天。买断残春是榆荚，乱抛无数沈郎钱。
笋舆沙路裌衣轻，小雨斑斑落又晴。三月尽头穿岭去，万松阴里踏莎行。
春风岭上春风颠，杜鹃花下啼杜鹃。花开花落春事晚，归欤当及秋风前。
万里将雏西北飞，江淮倒景弄差池。云天空阔稻粱少，却羡鹪鹩巢一枝。
穿云高入双峰寺，投壁难追四祖禅。香积喜逢蒲塞馔，拂床聊寄吉祥眠。
三月东风池上头，鱼龙漫没戏仙舟。我来税驾亦未晚，后乘傥追公子游。
翻经灵运推不去，爱酒渊明挽不来。无复种莲人作社，空余写影佛成台。
吏部瓮间应烂醉，渊明篱下祗空杯。径须道士常持满，拉取青州从事来。
北山石窦冽寒泉，森木清阴拱外堧。试酌祇园八功德，醍醐灌顶想欣然。
水之美者三危露，邂逅清甘一勺同。两客携茶煮汤鼎，归来应御玉川风。
山色何如水色幽，棋声不乱叶声愁。斧柯未烂君归去，白日桑榆不我谋。
折轴南来书五车，韦编贝叶映窗纱。老禅不用钻故纸，借与书生遮眼花。
苏州句法追彭泽，九日题诗兴有余。可是门生藏橘帖，不劳博物见新书。
右军一字价连城，断简残章尚典型。坐获骊珠三十九，绝胜辛苦赚兰亭。
十年不见君如许，一日相逢我便倾。结绶合为金马客，裁诗已至玉谿生。
贾谊洛阳推最少，相如蜀郡更多才。异书且觅金楼子，俊采空归玉镜台。
皂盖朱轓驻水滨，芳菲虽晚景犹新。何妨绮席三千履，不负阳春十二旬。
鶑歌蝶舞更红裙，端与东山作主人。竹马儿童扶杖老，争随千骑去行春。
先人手种一川松，为栋为梁似未中。只合茅斋听驱使，为公六月唤清风。
似与风光殿后尘，亭亭红艳远看人。既能障下嫣然笑，移取雷塘十里春。
可堪春恨似悲秋，把酒驱愁转益愁。飞尽柳花怜逐客，始知春色到汀洲。
子猷爱竹真成癖，爱菊渊明懒是真。篱下想通三径入，林间谁许七贤亲。
临池端欲写黄庭，笼赠鹅群重有情。我亦年来无复杀，不应怪我太憎生。
南国佳人翠自颦，西山爽气我相亲。只应此夜团团月，偏照寒窗独宿人。
万卉千葩画不如，芬芳合比白云腴。应凭巧绝传神笔，幻出江南没骨图。
老屋疏窗窈窕深，铺松缚竹作清阴。数竿风筿天然笑，惟有此君知我心。
无人尽日鸟关关，只许清风伴我闲。纵复思归归未得，婆娑诗酒破愁颜。
门换桃符官落拓，酒传婪尾岁侵寻。朱颜已逐年华改，祇有胸中不动心。
学诗未后高常侍，献赋犹先杜拾遗。摘句搜章终底用，求田问舍悔全迟。
梅生养性来关市，贾傅隳官吊汨罗。敢过雷门夸布鼓，辄将鱼目换隋和。
月旦平生精藻鉴，短章七字粲星罗。银钩虿尾争辉媚，岂减兰亭叙永和。
紫微光燄垂星斗，内相词华丽蜀罗。愿乞金丹换凡骨，坐令文物压元和。
李膺此世龙门坂，得士初非一目罗。牛铎黄钟或同调，岂无宫征配鸾和。
世味著人浓似酒，交情向我薄于罗。古今混混东流水，听取踏歌蓝采和。
深深浅浅小桃枝，苦被蛮风瘴雨欺。莫恨春工开最晚，却应孤艳落还迟。
东风不识桃花面，惆怅多愁足病身。青帝也应怜逐客，小窗故剩一枝春。
海棠红映梨花白，拄杖芒鞋遶屋簷。深树提壶空好语，无人沽酒送陶潜。
风枝雨叶春无頼，石径芳茨昼不开。绿竹笋高人未觉，紫荆花谢我重来。
朝踏红尘暮宿云，往来车马漫纷纷。猴溪桥下潺湲水，惟有峰头石耳闻。
蚕老桑柔戴胜鸣，翻阶芍药占春荣。牵风孙寿愁眉破，带雨骊姬泪眼横。
子墨客卿妙一世，怀玉山中五大夫。峨眉老仙与推毂，谷量牛马斗量珠。
沙觜弯环转柁牙，一衣带水遶城斜。飞廉解使冯夷怒，渡口风吹荞麦花。
大孤山下两牛鸣，女儿浦口一苇横。已隔云烟五老面，犹梦雷霆三峡声。
蒌蒿短短狄芽肥，正是河豚欲上时。甘美远胜西子乳，吴王当日未曾知。
吟拾江边金翠羽，醉骑海上玉麟腰。清谈试茗游冰井，至乐观鱼坐鉴桥。
门巷深深过客稀，杖藜闲坐钓鱼矶。醉来一枕华胥梦，肯校人间是与非。
崎岖世路苦风波，物外逍遥得趣多。门掩夕阳新睡觉，数声时度采菱歌。
林梢乍过黄梅雨，湖面闲来白昼风。六月游人不知暑，恍惊身在水晶宫。
一曲清歌酒一觞，幅巾林下兴何长。沙鸥似觉忘机久，时引新雏过短墙。
高下人家绕郡城，隔湖遥认笑谈声。黄庭阅罢无余事，却倚朱栏看月生。
采莲游女惬轻衣，争弄兰舟一叶飞。过尽绿荷人不见，夜深时带月明归。
诗坛棋战两无双，分得壶中日月长。只恐明时搜隠逸，不容高蹈老沧浪。
群山高下浸湖溽，暝霭朝霞物物新。驿道更穿东北去，青铜影里看行人。
东湖水似鉴湖明，红白莲花自在生。祇有香风吹客坐，更无烦暑到簷楹。
轩窗特地向湖开，要客登临共一杯。白鸟探鱼常不去，清风吹水等闲来。
一轩正在碧湖傍，莲子枯时荇菜香。最爱夜深鸥鹭散，钓船明月似潇湘。
门外青山几案横，卷帘幽坐少逢迎。一钩香饵看鱼上，万顷金波待月生。
一湖绿水当窗静，百里青山卷箔开。只恐夕阳催客去，不妨幽鸟趁人来。
一炷沉烟一案书，怜君重葺紫云居。溪山朝暮能新美，世事尘缘并扫除。
锄去蒿莱地势平，开轩潇洒瞰东城。湖山变尽朝昏景，只欠青猿一两声。
谁知城郭有山林，选胜营居遣壮心。一片远烟添暮色，数声归鸟变春音。
仙亭射的鬭崔嵬，紫翠飘飘落酒杯。更待春阴须一往，要看雷雨过湖来。
六题曾彻九重门，暂阻尧阶奏万言。今日又蒙师许我，汉廷当沛异常恩。
岩顶风云常不散，洞门日日吐烟霞。济时偏解为霖雨，信是神仙第一家。
闽州胜概是南台，沙合相传有自来。一道三桥横渡处，分明平步揖天台。
四绝之中剧最先，山围宫殿锁云烟。当年鹤驭归何处，世上犹传锡杖泉。
𣃁破中庭一亩苔，主人发白手亲栽。即今谁识清真节，须向三冬雪后来。
珍重劳君慰远游，繁声疏影一堂秋。主人看即官期满，分付风烟与子猷。
轻寒惨惨透衾罗，玉箭铜壶漏水多。常是未明供御服，梦回频问夜如何。
瓦炉柏子袅残烟，午梦醒时一畅然。不悟功名负终老，荒山饥走又三年。
虎穴魔宫到者稀，老婆失脚又怀疑。赵州吃掌无人会，直至如今成是非。
周行七步便称尊，家丑那堪放出门。祇向母胎度人毕，也须一棒一条痕。
外道麤心惯崄夷，老胡鞭影露针锥。行人拾得东门兔，谁管韩獹精力疲。
洞门常启客来稀，碧草丛边野蕨肥。可笑流年空老大，惭无一德报恩知。
僊重三千不可图，从教千古强名模。长因塞北烟尘息，记得江南啼鹧鸪。
问佛如何答慧超，秤锤虽定价相饶。云中不睹双雕落，箭过新罗十万遥。
虚空产生铁牛儿，头角分明也太奇。踏破澄潭深处月，夜阑牵向雪中归。
唤处分明应处亲，不知谁是负恩人。东家漏泄西家事，却使傍观笑转新。
凛凛清风八面吹，雄雄独跨铁牛儿。为公剔起金刚眼，拶破髑髅应自知。
梦游华顶过丹丘，蹑尽寒云倚石楼。贪看瀑泉泻崖壁，岂知身在碧江头。
九转灵丹难却易，一锤便当易还难。相逢话尽壶中事，重把仙书子细看。
镢子头边得意时，开花著子不愁伊。几多不善根株者，祇见枝头又长枝。
勘破谁知老赵州，玉鞭鞭起卧金牛。台山今古行人口，笑饮清风味转幽。
莲花荷叶的须分，无限清香付与君。弹指若知霄汉路，便能平地起烟云。
偏中有正正中偏，流落人间百万年。几度欲归归不得，门前依旧草芊芊。
木人把板云中唱，石女穿靴水上行。生死死生休更问，从来日午打三更。
爱向江边弄钓丝，碧潭深处有嘉鱼。钩头不是无香饵，个底如何钓得渠。
虾蟆头上戴青苔，绣出鸳鸯孰辨猜。几许离人消息断，一声鸿雁送愁来。
探花蝴蝶舞三台，啄木掉头鸣讶鼓。处处相逢岑大虫，元来便是玄沙虎。
一回吃水一回噎，百炼精金要人别。门前谁解倒刹竿，瓮里何曾失却鼈。
针头扎去几人知，妇儿女子莫猜疑。圣凡命脉果何在，向此须明上上机。
从来住处无人识，今日劳公扣指南。是眼不应还见眼，从教佛祖竞来参。
一酬一问分宾主，端的如何辨正邪。卓尔未能超本际，茫茫难透眼前花。
君子南北我东西，瞥尔惺惺忽尔迷。一笑一狂谁会得，白云深处有猿啼。
岩松森翠皆穿眼，涧水清泠亦到心。自笑不能修白业，祇凭流水念观音。
云拥莲峰插太虚，清香不付岭南卢。而今五叶分明在，触处离披见得无。
古鉴光分前后身，拟于何处拂埃尘。易观刹海毛端现，难把师心说向人。
千闻巧演眉犹蹙，一见轻拈笑不休。笑里藏锋谁辨的，刹竿倒却有来由。
神光的的见聱讹，面壁喃喃语更多。不是梁王先勘破，脱身归去奈渠何。
溃散百骸从龌龊，一长灵物熟知音。银蟾不落清江里，坐对黄花秋已深。
镜中电影急观瞻，水底灯毬休把捉。忘言要辨此时机，万里清秋看一鹗。
铁牛奔入玉麟队，自古无双今一对。脱体堂堂呈似伊，有眼无口如何会。
曾戴花冠入东鲁，又携角杖到西干。恶嫌黄檗无多子，笑许韶阳烂漫禅。
迥脱根尘始识尘，了无所得才真得。堂堂独露本来光，越自南兮胡自北。
打破乾坤渠即我，包衾覆载我非渠。渠渠我我教谁识，当体玄玄祇自如。
旷大劫来没作做，今日非新昨非故。回光暂借瞥时间，豁见长灵名得度。
扣己的明无妙妙，参渠始见不灵灵。妙灵灵处谁参扣，瞥转机轮悟独醒。
要明得丧非干我，须到身心洞彻时。彻处忘缘缘即彻，从兹出处但随宜。
迹在世途心了了，两全方显丈夫儿。八风尽入遮那境，秘诀何劳问祖师。
生缘断处参吾道，孝义敦时念倚门。要得一槌收两当，别余归去省寒温。
在在常参一宿觉，的的生缘非永嘉。还我今朝却归去，大千俱属眼中花。
相呼相唤又村讴，放却牛来古渡头。有客问津浑不顾，笑将轻苇泛孤舟。
密携光景共因循，谁为俱忘是要津。毫发不移人自老，看看啼鸟报芳春。
天上火星地下走，泥牛踏著烧却口。馿儿害痛马人瞋，打落杨梅三五斗。
竞传垂手设三关，又说常锋示一拳。谁信云根涌双塔，松风历历更幽玄。
四山相逼势如奔，三鼠侵藤那久存。莫倚少年轻白日，急须回首入空门。
谁管川途冻未开，笑持铁钵出山来。心花不落东君手，待把灵根火里栽。
火里生莲世岂知，入廛须是丈夫儿。毗耶老汉如相扣，报道年来眼搭眵。
食施何如法施均，绿杨青草几番春。擎盂好好廛中去，莫惜眉毛指向人。
久雨不晴今日晴，和泥合水要分明。虚空湿了何妨事，依旧太阳东畔生。
黄河水，出昆仑，要得分明转见昏。若欲迥超无间业，灭却如来正法轮。
欲明生死须穷道，一叶落时天下秋。不涉去来常变化，归根得旨但随流。
粪扫堆头丈六身，入泥入水出家人。丈夫自有通方眼，认著珍时不是珍。
一月普现一切水，一灯能传百千灯。此时不彻全身句，眨起眉毛已葛藤。
三界众生俱是客，就中君是客中客。眼前何处非君家，莫道君家归未得。
金灯奋髯阶砌宽，杨柳缓带楼阁闲。我来不为春事促，西风斜日面前山。
拱道新松无数青，晚风十里撼江声。栋梁不是寻常度，宜有长材待老成。
淮山漠漠水潭潭，落日孤云自不堪。今夜月明风更急，凭吹魂梦到江南。
少壮崎岖山水间，短衣楚制略胜寒。年来疲病归期堕，只乞君家便面看。
爱君才气耻言兵，欲倚诗书继老成。手里林泉当付我，恐妨抽板揖公卿。
广离骚罢独支颐，万里江山座上归。门外不知蛮战触，满窗蚊子刺明飞。
错龟数策愿分疑，筮短龟长一是非。但把故吾重简练，不须分画见郊圻。
君有传家三尺檠，巨编长轴称经营。时文今是蝇头字，遗子终南捷径行。
闻说南方仍岁旱，十家生事九家空。君王分寄二千石，避寝何人舍盖公。
邻鸡振羽非恶声，北斗倒挂玉绳横。朋来劳苦饥寒解，客去悠飏羽翼成。
浓阴百日漫西东，汹汹隋河夜欲洪。但得望尧常拜手，谁能畏盾辄逃空。
雨后新荷拥岸青，菰蒲相向立蜻蜓。此中佳处君知否，应对文君赋小星。
杨柳池塘表里青，鱼儿偷眼畏蜻蜓。夜来雨过菖蒲静，倒浸中天四五星。
春色撩人不奈渠，红尘无处可飞凫。悬知桃李付流水，来看垂杨十万株。
袖里楞伽非世书，了知干没未殊途。会携他日已漫刺，归谒南山五大夫。
顿有亭前春耐寒，年年扶杖雪中看。不知谢子题诗处，比得王家第几般。
闻道香寒卧雪枝，琼楼玉户巧相依。可怜今日移根处，王谢堂前燕子飞。
竹木王孙不嗣音，老夫多病转侵寻。可怜一息绝缨会，破坏经年设醴心。
瓦缶藏春土脉干，嫣香已谢菊花团。履声遶尽栏干曲，肃肃松风作暮寒。
补牢初未益亡羊，聊伴闲云卧草堂。君解入官云作雨，未应舒卷却相妨。
老龙偃蹇据岩壑，匠石营材城市中。自有幽人不相负，解凭曲几听秋风。
纷纷干没可怜渠，小阁诗书自有余。日背竹林风过柳，试扶松槛看浮鱼。
文字遮人窗闭蝇，无人传与卫生经。我愁烂漫不可写，须上君家快目亭。
芒鞋藜杖世缘轻，无妄谁令水火争。造物小儿莫相苦，此中无物可亏成。
暑湿相乘势益昌，呼童煮药不知方。悬知草木皆凭借，聊为形骸作主张。
人言春事经桃李，我欲要之病未任。昨日强随年少去，看花那复故时心。
风光竟岁宜人少，乐事惟春取数多。果下小骝君借我，一鞭随意掠烟莎。
岂无强醉阳司业，固有无钱郑广文。三请未能勤问道，一归今日愿从君。
隋河东下一千里，僮仆未知行李劳。闻道杞苗今结子，凭君饱食赋离骚。
黄云千顷起邱山，缾缶村村自往还。悬知大作今年社，我欲从渠季孟间。
㧑镰霍霍穟纷纷，多谢遗余畀后人。负载归来对妻子，始知身是太平民。
丝在机头角未干，儿孙衣褐眼中完。茅簷翁妪自相寿，饱暖浑家感县官。
似闻有盗起空舍，闻说驱除唾手间。枹鼓不惊鸡自午，先生闭户养三关。
闻道香寒犯雪开，驼裘絮帽探春来。立春恰在王正朔，次第群芳不待催。
乐事何如忧患多，寻梅不厌数经过。从今直到杨花尽，终始春风亦几何。
岂是从前踪迹疏，三年不送一行书。襄山傥有陪邻地，为问洲中种木奴。
文章二子东西汉，人物诸何大小山。四海有家归未得，眼看寸碧便怡颜。
安石榴花作意开，杖藜聊复为渠来。何人风味更不浅，屐齿峥嵘付绿苔。
风悲月黑楚歌闻，泣下虞兮夜未分。千骑星飞向前死，不知谁为闭荒坟。
百年父老不知兵，楚汉相持尚有营。日暮牛羊归虎落，野鸡飞过霸王城。
迟日暖风逼春事，海棠垂丝转娇羞。分明绰约若处子，桃杏尘凡非此流。
卖花担上夸桃李，顿使春工不值钱。莫怪海棠不受折，要令笄珥绝凡缘。
自知祝发非华我，故欲毁形从道人。圣主如天苦怜悯，复令加我旧冠巾。
旧说螟蛉逢蜾蠃，异时胡蝶梦庄周。世间物化浑如梦，梦里惺惺却自由。
德士旧尝称进士，黄冠初不异儒冠。种种是名名是假，世人谁不被名谩。
衲子纷纷恼不禁，倚松传与法安心。缾盘钗钏形虽异，还我从来一色金。
少年曾著书生帽，老大当簪德士冠。此身无我亦无物，三教空名何处安。
几被儒冠误此身，偶然随分作闲人。二时粥饭随堂饱，长短高低一任君。
石楠子熟雪微干，曾向人家画里看。觌面似君君未领，问君何处有遮栏。
禅堂茶退卷残经，竹杖芒鞋信脚行。山尽路回人迹绝，竹鸡时作两三声。
溪边小立听溪声，日到溪心衮衮明。独木自横人不渡，隔溪黄犊转头鸣。
华严台上平如掌，自是游人路不通。要识普贤真境界，乱山如浪涌云中。
律师持律笑禅寂，禅客参禅笑律拘。禅律二途俱不涉，几个男儿是丈夫。
数日春晴退水痕，落花如抱拥藤根。过尽游人浑不见，又随波浪下前村。
摇头摆尾赤梢鲤，当年一跃过龙门。诸方若要知来处，的的云门七代孙。
今代识真人已少，纷纷鱼目乱骊珠。兄持万古连城璧，只可深藏莫似渠。
宝山亲到宜著力，只为人情空手回。路上逢人如借问，莫言曾见德山来。
不辞倾倒为君甜，只要教君脱旧粘。眨上眉毛还蹉过，莫令唇齿带廉纤。
非但桃花与杏花，万家春色总吾家。花须造化无人会，月落空庭竹影斜。
三尺刳桐表里浑，个中特地好乾坤。禅流不用闚门户，却怕针锋著面门。
渠家世代恶儿孙，激箭机锋不易亲。闹处逢人遭一剳，可怜多少负恩人。
已是梁王不识真，末后殷勤付舍人。柳花飞尽鶑犹语，独对钟山指暮云。
碧眼传来浪得名，老卢持去更喧争。宝严自有新磨衲，不动烟尘度四生。
百衲新披膝按藤，众魔从此息纷争。笑他鸡足峰前客，犹自区区待下生。
诸天行乐正峥嵘，八臂修罗苦战争。谁似万桐山下老，提撕磨衲示无生。
众身卑小总难胜，挂向师身恰不争。大地山河皆里许，衲僧眨眼太迟生。
拥衲垂慈矜不能，每逢魔外直须争。人来若问新鲜句，木女怀儿昨夜生。
扬子江头水拍天，导师曾此应机缘。浑金璞玉公收拾，付与知音万古传。
四十九年无一字，少林面壁太忉忉。世人未会个中意，试把遗编读一遭。
啾啾蚊蚋盎中鸣，拟议庄周旧典刑。好与刻成无字印，须弥顶上震雷霆。
时人浩浩说无言，政使无言恰是边。若道阿师能答话，五刑何止更三千。
受持法藏不辞烦，如水传缾有阿难。已得当年末后句，旃檀林里自旃檀。
稻麻竹苇学禅人，四子年来意甚真。却是个中相为切，木鱼光里现三身。
文章于道未为尊，争似无为实相门。要做仲尼真弟子，须参达磨的儿孙。
丹霞到了被人谩，选佛何曾异选官。争似白云无事客，茅檐冬日卧蒲团。
当年达磨度芦处，今日如来成道时。此处此时聊赠别，不求佛祖是男儿。
禅家妙用似孙吴，奇正相生非一途。若见施银甘行者，须教红焰起冰壶。
独行如犀未足嘉，廛中随处自那伽。多应平等随缘度，岂必王侯将相家。
非朝非市亦非山，万顷江头旧祖关。七百道人同一钵，付君分卫到人间。
如闻大匠构明堂，自有儿孙作栋梁。今日著衣持钵去，东风残雪野梅香。
平生跌荡坐穷诗，今日论诗似旧时。第一义中无适莫，为君重赋楚人辞。
因君撩我强题诗，却忆当年梦里时。不识江南好风景，采苹人唱鹧鸪辞。
朝学中庸暮学诗，晚年长忆蚤年时。如今老大浑雕落，稍欲从君理系辞。
少矜平子四愁诗，晚学赵州十二时。千里故人不解事，书来犹寄竹枝辞。
漫说一言能蔽诗，五千同具刹那时。向来可与言诗者，得志方能不害辞。
铁面禅师骂学诗，为怜虚度太平时。须知十万八千偈，不比人间绝妙辞。
非是谈禅非说诗，相逢无处亦无时。炉烟趺坐对终日，旧社知音去不辞。
细雨无烟昼不开，杖藜同访古如来。声求色见无非道，举似时人一任猜。
芒鞋印雨涉泥行，谁是官人谁是僧。我已无心慕支遁，君今宁复愧孙登。
剥啄敲门惊隙尘，开门随处得清新。独怜桂子花开处，不见题诗病道人。
光明奇秀岂能藏，草自纤柔桧自长。不待博山荐沉水，道人亲佩法身香。
休话纷纷故恼渠，似持钟鼓乐爰居。西来未欲深藏迹，人境聊须暂结庐。
弦上平生要妙声，只知求古不求名。遥怜月下无人处，满写千秋万古情。
肘后神方济物深，得之于手应之心。好山不惜能分客，岁晚当容支道林。
平生春蚓秋蛇手，他日阳春白雪歌。况有古灵归论道，似师此乐世无多。
百战将军老不衰，年来白发渐垂垂。稽山自古多嘉遁，不为鲈鱼更好归。
四海无家一道人，云山未肯便安身。冷泉亭畔腰包去，芝草峰边更问津。
香绿茸茸一寸根，清泉白石共寒温。道人好事能分我，留取斓斑旧藓痕。
风雨萧萧早晚天，放衙时节也随缘。晨参暮请真丛席，不似痴人更说禅。
向来桃李恰随流，策策风枝又作秋。但得相如完璧去，何妨季子敝貂游。
意君剑履上青云，岂谓相逢犹问津。柱后惠文如束湿，何妨且作自由人。
闻君小隠近山溪，野水平桥竹遶篱。名利区中无此妙，不须辛苦问蓍龟。
灵隠冷泉天下奇，与君同俯碧琉璃。更寻天竺上下寺，休问荀杨大小疵。
白苹风作蓼花秋，万顷寒涛卷底流。八百道人禅定起，送君持钵上行舟。
文章小技竟何须，富贵浮云付与渠。衲子平生一拄杖，从来不用护身符。
松下柴门闭绿苔，只有胡蝶双飞来。蜜蜂两股大如茧，应是前山花已开。
我有随身万斛泉，解令平地涌溅溅。一寸菖蒲十二节，谢师连石送泉边。
寒梢展尽玉玲珑，细叶斜枝翠几重。何必敲开损高节，此君元自有清风。
跌宕平生万里程，盘车一展老心惊。溪昏树暗牛争力，似听当年风雨声。
凫雁纷纷不自由，往来长为稻粱谋。令人却忆辽天鹤，万里无云汉水秋。
静中与世不相关，草木无情亦自闲。挽石枕头眠落叶，更无魂梦到人间。
料峭严风雪满山，驼裘絮帽叩松关。知公不减王子敬，乘兴何妨见戴还。
月落庵前梦未回，松间无限鸟声催。莫言春色无人赏，野菜花开蝶也来。
竹雏何事出山迟，据案开缄谩朵颐。闻道苍筤三十万，可能浑长化龙枝。
百丈曾于堂上卷，赵州只向日中铺。赠师七尺高低具，尚打当年鼓笛无。
等推三界纳秋毫，错被人呼世外高。已办绿蓑青蒻笠，溟蒙烟雨掐蒌蒿。
气压春工千万枝，洒然开我合琉璃。知渠有美自难禁，不待雪深风劲时。
欲开不开香满枝，小池枝映碧琉璃。岭头功德真相似，不点光明待几时。
天寒岁暮山骨冷，一枝两枝梅半开。酌泉煮茗汤欲竭，弥天道人犹未来。
道人散步过茅堂，怜我毗卢尘覆藏。戏出当年三昧手，一弹指顷放毫光。
秋江渺渺秋风急，芦花不飞露犹湿。江头倚杖不逢人，鹭鹚飞上渔舟立。
白云深处白崖山，松下岩边自往还。折得一枝岩上草，赠渠分卫到人间。
已向尘笼透此身，来寻击竹悟心人。眠云未暖出山去，溪月松风可负君。
赠子倚松真袜样，不须裁减不须增。青山自有白云衬，莫向红尘取次行。
年来落莫卧岩谷，故人来会岩中宿。夜深灯火话西来，重悟当年庵畔竹。
汉东诸国随为大，兄出何妨应有缘。想见梁家庵畔景，白云流水旧风烟。
顺阳春色元无数，只有秋芳恐未闻。好事霍侯人不及，许将秋色为中分。
异时得交天下士，触目琳琅珠玉间。年来林下龟藏六，一见道人聊解颜。
未明心地法华转，心地明时转法华。老子年来浑不会，野梅开过竹横斜。
麝香朱李小而香，白杏流沙昔未尝。好事北园高隠者，筠笼剪露寄禅房。
阅礼敦诗数范公，威名千古在羌戎。范公远矣偏裨老，犹挟仙方可疗穷。
须髯如戟老将军，未试平生剑有神。圣世清明疑不用，且将方术济时人。
自古丛林建立迟，说人无数作人稀。阿师卷角三冬暖，恰趁开炉作供时。
松外寒梅已破春，道人持钵是行人。停舟山畔功成后，早晚归来细问津。
危径湍溪六月寒，阿师分卫入云端。有人不辨师真伪，举似山僧短偈看。
枯木岩中一病夫，问生何处著荣枯。却须自把轩辕镜，还见从来面目无。
道人行脚半天下，忽打轻包歌式微。莫作赵州中夜遁，古灵且度出家师。
旌旗肃肃卷秋风，赤脚儿童挽乃翁。使者回看为农喜，年来衣履不穿空。
古木参天枝欲倾，秋风时发半岩声。厉山拟作故园梦，山雨萧萧梦不成。
野菊秋深满意黄，一川禾黍拥人香。悬知岁乐农无事，已见茅簷压酒尝。
莫雨凄凄鸦著林，绿苔随意上墙阴。问侬此雨妨农否，漠漠无言念更深。
招提夜宿竹连村，似对诸郎孤竹君。独倚胡床人静后，总将尘事付浮云。
负弩先驰入翠蓝，溪光山绿拥征骖。夜堂数刻谈名理，却胜平生四海参。
神游曾已徧岩峦，占吉当知便赐环。值遇贵人真有意，𥩟看腾跃起鲵桓。
世人纷纷有底急，利欲著身如束湿。道人摆去邻虚尘，拄杖芒鞋当收拾。
雨过残春一扫空，哦诗自遶菊兰丛。诗成封寄山中旧，风静鶑啼日破中。
雨后蜂忙燕啄泥，野蔷薇过柳华飞。道人抱艺行天下，好语春鹃似见几。
老僧卧病四告朔，苦无灵药与携扶。闻道天麻能肉骨，襄阳耆旧见怜无。
老师略展摩天手，便有儿孙建大功。五百大士安栖日，汉江千古起清风。
三界从来不易安，那堪家火更烹煎。吾家幸有清凉地，枕上从头子细看。
蔷薇作架高一丈，准拟春风如许长。可怜条间一寸叶，中有嫩色三月香。
浑金璞玉世甚鲜，衣冠有识共因之。年来访道倚松室，泥牛鬭入醴泉池。
先生自得游山体，竹杖芒鞋手自提。莫问山僧山里路，曹侯谿是旧时谿。
年年春色总输梅，长向百花头上开。却恨今年春独晚，正须乘月为公来。
倚松卧病林下寺，想望朋友如天人。况公座有千里骏，为我少留君勿嗔。
尚有残春已可怜，那堪宿雨夜溅溅。道人若有惜春意，赤脚来看也直钱。
官人许过一年余，官行有律不可虚。此来偶有山中便，愿公叱驭莫徐徐。
春色过人速如电，及此花时天意深。残春转觉春可惜，愿公作意来追寻。
茂林修竹阴阴地，昔日曾为烂漫游。道人况有人伦鉴，为煮新芽更一瓯。
官人骑马松门外，下马敲门眉目清。休问西来他日意，遶篱无数竹鸡鸣。
年来养病卧岩阿，多谢庞公尽室过。若询击竹家风事，休把虚空更撮摩。
三十年来访道场，骊珠夺得是寻常。今日倚松重借问，摩尼从此转晶光。
晓日珑璁竹入门，石鱼吼处恰翻身。老夫遽起无余事，收拾儿童访道人。
散发临流性所便，不携裀褥借云眠。山童抱杖立户外，不索仙陀未敢前。
谁知春事妙无穷，费尽东君多少工。朝来再遶朱栏看，独有淮阳一朵红。
年来春色妙无穷，芍药今朝又破红。寄语满堂枯木众，野花香径好携筇。
转物堂前春烂漫，杨花断送今无余。故人过我勿厌数，免寄寒温一束书。
新荷贴贴铺水面，要渠起立良独难。一朝时至鹤鹭立，清凉月下飞翻翻。
黄栗留鸣日正长，酴醾开尽一川香。南园表里皆浓绿，黄蝶无稽辊地狂。
浩荡园林风雨声，鹁鸠撩乱亦悲鸣。作毬刺芥风吹尽，薝卜林中特地清。
多能百舌弄春晴，解作春风百鸟声。独立高林千尺上，黄鹂无数不能鸣。
杜鹃终日苦言归，只解言归不见机。青山本是渠归处，犹向风前怨落晖。
爱夏堂前风卷帘，归鸿无数过前簷。杜鹃只解催渠去，应为南方六月炎。
杏子黄时麦已收，槐阴重叠柳条柔。山中活计无疆界，却鄙人间万户侯。
桃李浓时恰退藏，甘随萧艾隠风光。转物堂前春欲绝，稍依宫样试严粧。
鸣鸠逐妇喧不休，浮云作雨方西流。倚松卧病无佳处，闻道故人疾乃瘳。
落月过山风露清，鸡声未作天欲明。杜鹃不管人残梦，南枝飞过北枝鸣。
尚有余春可尽欢，何须终日遶阑干。倚松庵畔见春后，人间春色不须看。
紫蕨伸拳笋破梢，柳光飞尽绿阴交。道人闭口不知处，黄栗留鸣鹊在巢。
倚松卧病山林下，每荷明公特见怜。但得此身常受供，不妨明月在秋天。
京国驰名四十年，华严说罢复谈禅。夜来一昔真忏悔，果然明月在秋天。
长忆吟诗对短檠，诗成重改又鸡鸣。如今老矣无心力，口诵君诗绕竹行。
白骨纤纤巧画眉，髑髅楚楚被罗衣。手持纨扇空相对，笑杀傍观自不知。
两公待我以国士，是时公亦同在门。今日江头看使节，令人泪湿汉江云。
云山低处堪投老，文史他年不疗穷。富贵可求吾亦嬾，眼看余了化王公。
木鱼原来无肚肠，声声唤我出镬汤。佛法原来无多子，王婆头上戴丁香。
六尺轻罗染曲尘，金莲步稳衬湘裙。从今不入襄王梦，剪尽巫山一朵云。
南道勤王仗壮猷，襄阳果幸尚无忧。可怜一具英雄骨，不扈君王过白沟。
属玉双飞水满塘，菰蒲深处浴鸳鸯。白苹满棹归来晚，秋著芦花一岸霜。
扁舟系岸依林樾，萧萧两鬓吹华发。万事不理醉复醒，长占烟波弄明月。
层波渺渺山苍苍，轻霜陨木莲叶黄。呼儿极浦下笭箵，社瓮欲熟浮蛆香。
轻蓑淅沥鸣秋雨，日暮乘流自相语。一笛清风万事休，白鸟翩翩落烟渚。
玉蟾飞入水晶宫，万顷琉璃碎晚风。诗就云归不知处，断山零落有无中。
秋落空江动碧虚，黄芦洲渚雁飞初。我来欲访鸱夷子，为挂西风十幅蒲。
柳外西风六幅蒲，野塘睡鸭对舂鉏。如何唤得王摩诘，画作江南烟雨图。
寒芦淅淅催秋晚，浦雨溟溟忆去年。它日未埋黄土陌，为君重赋补亡篇。
溪南溪北鸟啼处，树头树底梅已空。绝叹不如木上座，伴君千叠夕岚中。
校书绝足腾飞黄，不数向来何与江。锦囊诗句随云表，十袭未启心先降。
蟠胸历历邺侯书，落笔奔奔走坂车。办作五言玉节信，直拚病渴马相如。
聊辍清都玉笋班，虎符犹得控荆蛮。已见五溪谈笑了，坐追九辨典刑还。
秋霜一夜到枯荷，奈此江南秋色何。蕲君未作一成去，同听竹窗鸿雁过。
铜棺之南山复山，扪萝绝壁藓苔斑。只今何处可容足，乞我石房云一间。
沙溪烟绝雨才通，无数深红间浅红。山店落英春寂寂，青旗吹尽柳花风。
十日已吹梅信风，绝怜未许一尊同。喜君不减习主簿，愧我殊非庞德公。
问讯云萝小隠家，剡藤醉墨半欹斜。酒余落笔已殊绝，发兴不须薝卜花。
水似秋蛇巧作蟠，山如浓翠拥高鬟。清风明月元无主，乞我烟萝茅数间。
秦郎真是旧摩诘，写出崔巍霜雪姿。林壑卷帘相照映，坐令公子发幽思。
手开玉玺心希有，乃得横烟冰雪枝。枯木堂中安用许，适堪病眼发新诗。
不向江南冰雪底，乃于毫末发春妍。一枝无语淡相对，疑在竹桥烟雨边。
不能晋室扶倾覆，尽作西方社里人。岂意一时希有事，翻令元亮两眉颦。
琴到无弦听者希，古今唯有一钟期。几回拟鼓阳春曲，月满虚堂下指迟。
午窗汤餠违烦渴，安得云腴作短兵。仙鼎望公能遣赠，只今兀坐听歌声。
朔风吹尽西山雪，合有早梅凌雪开。不应占看野塘上，分我一枝春色来。
殊非海外罗浮样，亦胜洞庭霜后黄。此实君家能独有，何时分饷齿牙香。
霜柑寄我莫言少，但得向人怀抱佳。渺渺新愁入思梦，晚云连雁雪连沙。
日向南云望几回，无因怀抱得重开。凭君莫惜锦囊句，尽作银钩虿尾来。
雪晴梅破发幽香，鶑作春声入画堂。多少玉人魂梦断，不胜情况恨更长。
坐见茅斋一叶秋，小山丛柱鸟声幽。不知叠嶂夜来雨，清晓石楠花乱流。
目断山河恨莫裁，折芳犹记小徘徊。细看叶底春风面，疑自幽篁影下来。
过了梨花春亦归，小窗新绿正相宜。白头更作西州梦，细雨青灯话别离。
九月凭栏已怯风，鬓霜留我客愁中。夕阳看尽烟生树，野水无情天四空。
烧灯过了客思家，独立衡门数晚鸦。燕子未归梅落尽，小窗明月属梨花。
江村风急苇花飞，漠漠吹烟树影稀。亦有人家沙际住，夕阳鸡犬傍人归。
草铺横野六七里，笛弄晚风三四声。归来饱饭黄昏后，不脱蓑衣卧月明。
行年七十老𨀁踵，眼目精明耳不聋。忽地有人欺负我，一拳打倒过关东。
自己田园任运耕，祖宗基业力须争。悟须千圣头边坐，用向三涂底下行。
赵州狗子无佛性，七佛如来合掌听。须弥岋崿舞三台，海水腾波行正令。
二女合为一媳妇，机轮截断难回互。从来往返绝纵由，行人莫问来时路。
铁锁沉沉截碧江，风旗猎猎驻危樯。禹门纵使高千丈，放过蛟龙也不妨。
小雨廉纤春欲归，桃花吹尽燕来迟。闭门却有宜人处，帘幕阴阴睡起时。
香火余金月十千，指呼巫觋示威权。如何报得君王赐，沥酒慇懃祝万年。
萧散官资近十千，不须亲旧祝无权。虎头食肉非虚语，可待谁人报有年。
病夫无酒破春愁，扫榻焚香作睡谋。梦觉不知身是蝶，午鸡声里思悠悠。
官居寥落禁门东，秋满长安一夜风。老病不眠成展转，五更钟鼓雨声中。
平生自笑书成癖，运墨圆毫日几回。六角招人聊一戏，区区老媪复能来。
织女黄姑天一隅，九清飞驭尽通衢。年年须作秋风约，此事朦胧信有无。
奕奕流云度太虚，盛陈瓜果望天衢。尝闻刻楮三年久，一夕穿针乞得无。
如何灵匹异人间，脉脉相望卒卒还。不用蛛丝争送巧，自知得拙半生闲。
一水盈盈会合难，古今云路暂来还。几多灵鹊成桥去，独有栖乌月底闲。
结交頼有紫髯翁，鹤骨崭崭烂修目。五言长城屹千丈，万卷书楼聊一读。
托身深秋困泥沙，鼓腹垂颐暴水涯。天上月轮劳注想，草中咫尺有长蛇。
谁人共挽天河水，尽洗中原犬虏腥。角巾私第不复言，兵迨留守宗泽疏。
万木阴中一草庐，溪风山月弄清虚。主人静坐心无物，读尽人间未见书。
高山流水兴无穷，杖策携琴踏软红。莫怨子期呼不起，请君一曲奏南风。
疾风欺雨透蓬船，拥被和衣昼亦眠。儿女登临余脚力，更随明月遶山前。
政欲相携紫翠间，不堪风雨径催还。何时更上月华阁，细认真山与假山。
风雨留人阻去程，扶衰上冢过清明。百家瀼里犹掀簸，那得江神不世情。
疏林残岭起昏鸦，腊尽行人喜近家。江北江南春信早，傍篱穿竹见梅花。
当日双缣直万缗，买留柯叶拂星辰。上巢绝顶饶千鹤，下憩清阴可百人。
篱鷃云鹏各有程，匆匆相别未忘情。恨君不在蓬窗底，共听萧萧夜雨声。
楚峡云娇宋玉愁，月明溪浄印银钩。襄王定是思前梦，又抱霞衾上玉楼。
黄龙一洞与天通，仰视星辰目睫中。人去坛虚今已矣，祇留手植七株松。
十年客梦忆南徐，玉案曾看绿篆书。今日星坛香一瓣，恍如身再到冲虚。
幽人凿井住罗浮，暇日吾伊兴自由。仙鸟避吟来照影，九龙飞动碧云秋。
万古烟霞隠石门，洞中别是一乾坤。仙翁自不知年岁，山下于今几代孙。
古洞藏真不记年，翠崖苍壁故依然。怪来一夜清无梦，身在仙家第十天。
试将□恳种青霄，遂话田畴万里焦。不是湫龙解兴雨，元来滴滴是心苗。
祷泽何妨抵死求，分明在处有神湫。只消一念精诚格，立使风雷布九州。
幽谷复来分外清，那堪雨过月华新。行将高谢浮名事，卜筑岩旁效子真。
我闻敬亭无足取，岑寂况在东南崖。声名一日遍宇宙，正以谢守诗瑰奇。
滩崖犹刻翰林名，凿凿寒波潄玉声。游子凄其感今昔，临流不敢濯尘缨。
此去唯宜早早还，休教重起望夫山。君看湘水祠前竹，不是男儿泪染斑。
方山百里路崎岖，按部因寻长者庐。伏虎已归天女去，陇头新见万松株。
谁种筼筜翠扫天，拟将风月度流年。当轩便是真如境，到岸何须般若船。
积雪满山寒不释，碧琅玕遶玉楼台。林梢清韵风吹到，簷底疏阴月送来。
文官花畔揖群英，紫案香焚晓雾横。十四年间五知举，粉牌时拂旧题名。
昔陪清跸款灵真，曾对疏篁𬙂帝纶。十载重来浑似旧，惟应双鬓二毛新。
一杯谁与细论文，对影成三更此君。却忆当年少陵客，空吟春木与江云。
非关色相与声闻，此意如何举似君。真马不须鞭影露，本来谁道有迷云。
香如云彩出无心，一室初凝画舫深。静对氛氲永终日，谁知真相在清襟。
夕薰犹泛绛纱中，晓炷重添翠遶空。欲识芬芳何所似，百花丛里度香风。
暗窗日色鉴重帏，香雾横襟进讲归。西学尚贤恩礼重，惟将经术赞沈几。
乡赋蒙收一日长，文闱恩地自宗房。抠衣获造芝兰室，犹认当年月桂香。
不问无言与有言，香山何事解闻禅。须知篆缕摇空处，便是重重说万缘。
金盆驰问请阍人，邮信浮沈杳未闻。二十八言还寄我，一挥多谢管城君。
南郭先生物外人，锵金佳制喜重闻。写成图轴闲来展，要似徽之爱此君。
别时新柳拂烟汀，已见黄花照眼明。却忆荆溪寒雨夜，笑听屐齿出相迎。
我仆虽劳日未央，秋风行色稻花香。归心那解同元亮，官况由来似伟长。
霜风栗烈砭人肌，又是江南梅发时。写影寻真未端的，此心隠处是南枝。
千圣灵踪百草头，车然放去号随流。后教万古无人识，笑杀沩山水牯牛。
水中月是天边月，南北东西更无别。新罗打铁火星飞，烧著指头名合辙。
坐断千差古路头，解开种岸济人舟。明明一句该群象，善唱非声作么求。
妙体无方具徧知，近邦远利绝毫厘。根尘应念周沙界，坐断毗卢发大机。
法法无差是正修，见闻从此绝漂流。穷心未到忘心处，一聚根尘安得休。
清虚之理竟无身，一念归根万法平。物我顿忘全体露，个中殊不计功程。
问道趋师印自心，入门端的访知音。此生不踏曹溪路，到老将何越古今。
拈柴择菜师先匠，进业修身见古人。若到诸方须审实，龙门此法是通津。
三下板鸣生死断，十声佛唱古今通。开单展钵亲明取，不可麤心昧苦空。
田地生尘便扫除，房廊萧洒共安居。装香扫地无余事，默耀韬光示智珠。
临流洗浣莫疏慵，入众衣裳垢不中。上下邻肩薰炙久，身心动念肯消镕。
石上林间鸟道平，斋余无事略经行。归来试问同心侣，今日如何作么生。
夜静更深自诵经，意中无恼睡魔惺。虽然暗室无人见，自有龙天侧耳听。
礼佛为除憍慢垢，由来身业获清凉。玄沙有语堪归敬，是汝非他事理长。
相逢话道莫虚头，大语高声笑上流。言下若能穷本末，肯将无义结朋俦。
空里形骸梦里身，梦中身世莫追寻。可怜一脉岩前水，流入人间古到今。
梦幻空花祇自知，潜思二十九年非。夕阳芳草曾行处，谁料红莲步步随。
城中应接同摩诘，云外无心似老卢。月白风清深夜坐，出家全不费工夫。
句义纵横那畔彰，五千余卷总含藏。如何不觅根头意，空看枝边木叶黄。
虚名虚说传来久，真语真踪示后人。虚实灼然知下落，清风千古见芳尘。
家家门前火把子，半夜愚夫说相似。碧天如水月如钩，古今流落闲名字。
一寸灵苗手自栽，前岗后陇作良材。敢将不朽传他日，唯把青青示后来。
分明不了却成迷，无限风光付与谁。若得家山田地稳，自然处处不思议。
旧事成空莫可追，旧心将把再思惟。古今不隔丝毫许，会得如斯也大奇。
休处言休便好休，五湖踪迹任遨游。莫嫌活计无多子，此个牟尼用到头。
六只骰子满盆红，不用安排祇么通。拟欲进前求解会，大似西行却向东。
六只骰子满盆红，尘墨河沙用莫穷。谁能解展金刚手，祖佛亲来亦扫修。
六只骰子满盆红，马载馿驼一掷空。赫赤穷来无可赛，请君从此现神通。
无情说法异盲聋，听得之人眼耳通。不但近尘并远刹，十方度尽显全功。
云水参寻访此宗，十年磨刮太虚空。区区力尽还依旧，方知万法本来同。
一悟吾师心便息，信门入处还无入。二十年中事密如，向人殊不劳心力。
前人说法后人听，由来两个总无情。祇缘口耳都相似，所以流通道自成。
去人去矣叮咛嘱，住者相承无断续。若遇知音一和时，乃知去住常充足。
清明寒食与诸人，共礼先师不动身。万法本闲心亦尔，将来谁是得吾真。
东归半载渔樵乐，北去三年父母来。金马玉堂弹指入，宝楼香阁一时开。
善养不教声色乱，素丝无染是天真。有时来此轩中坐，作个忘机混沌人。
乞食山城归帝里，毗耶钵饭香而美。莫念故园桃李春，更参上国西来旨。
炉边静坐默无言，勿论麤疏若市廛。冷暖此中看火色，祖师心印为亲传。
葛厨松枕午窗凉，卧看风云草木香。弹指徧游尘刹尽，故山归路笑羊肠。
我病无形不可见，曼殊室利得深知。再三若欲通消息，推出床头木枕儿。
千人丛与万人丛，无喜无嗔耳目通。要识太原孚上座，六街钟鼓闹冬冬。
住山久有烟霞疾，得请放还麋鹿群。厚意于公殊未报，深禅聊复对炉薰。
公家忠靖有遗德，乃与定明开道缘。异世今时岂人意，一麾千里是家传。
出岫油然亦乘兴，倦飞随意即知还。有心知到无心域，鸟恋故林云在山。
沧溟一滴咸无际，厚地纤尘广有余。何事陋容人写得，祇缘踪迹在龙舒。
天地无物我无物，隠显空云随出没。此间谁是悟玄人，霹雳光中轰一咄。
杲日连天照有无，孰云善逝坐跏趺。如今要见当年事，邪正犹来在半途。
法王法令若为酬，潦倒文殊强出头。负累释迦犹可事，至今千古闹啾啾。
百万人天望举扬，拈花微笑大乖张。几多业识茫茫者，问著劳生沸似汤。
若有丝毫付与人，可师何得更全身。人间天上迷逢处，八两元来是半斤。
草里寻常万万千，报云飞去岂徒然。鼻头是甚闲皮草，十字纵横一任穿。
一回思想一伤神，不觉翻然笑转新。云在岭头闲不彻，水流涧下太忙生。
挂得帆来遇便风，须臾千里到家乡。临门上岸逢妻子，欢喜情怀不可当。
挂拂遭呵耳便聋，衲僧奚若验宗风。金刚脑后抽生铁，华岳三峰倒卓空。
打面还他州土麦，唱歌须是帝乡人。现成财本成家者，多见饥寒在子孙。
大雄山下斑斑虎，触著伤人谁敢顾。亲遭一口老婆心，何曾用著腰间斧。
相见言谈理不亏，等闲转面便相辉。毕竟水须朝海去，到头云定觅山归。
大唐国里无禅师，不许会兮祇许知。著肉汗衫如脱了，方知棒喝诳愚痴。
彼此老来谁记得，人前各自强惺惺。一坑未免俱埋却，几个如今眼子青。
问答分明是切磋，几人于此见詨讹。少年俱决龙蛇阵，潦倒同吟稚子歌。
八面当风祇这是，拂袖之谈动天地。堪爱卖身王老师，不作贱兮不作贵。
南北东西无不利，令人深爱老南泉。眉毛撕系如相似，鼻孔辽天不著穿。
禅床惊震被搽糊，惹得儿孙不丈夫。拄杖劈头连打出，也教知道赤须胡。
祖佛场中不展戈，后人刚地起詨讹。道泰不传天子令，时清休唱太平歌。
五色狸奴尽力争，及乎按剑总生盲。分身两处重相为，直得悲风动地生。
安国安家不在兵，鲁连一箭亦多情。三千剑客今何在，独许庄周致太平。
同气相求事可论，一回见面一欢情。两行何处闲文字，一队谁家好弟兄。
骨里皮兮皮里骨，大隋老子无窠窟。上士闻之笑未休，中流特地生疑惑。
老大宗师竖指头，一生用得最风流。玄沙拗折无人会，年来年去冷飕飕。
黄金为骨玉为棱，莫把他家此日寻。多少从来悟心匠，尽将底事继威音。
池阳何处得扪摸，后代商量苦也无。古人刚地成多事，敢问如今会也无。
密密堂堂早二三，本来无物更何堪。痴人见了生欢喜，作者相逢满面惭。
悟人千个道无忧，肯信遭他第二头。寂寞山花寒食后，夕阳西去水东流。
长连床上狐屎尿，三圣堂前狗吠春。跳出金牛窠窟子，月明照见夜行人。
祸福威严不自灵，残杯冷炙享何人。一从去后无消息，野老犹敲祭鼓声。
醉眠醒卧不归家，一身流落在天涯。祖佛位中留不住，夜来依旧宿芦花。
一问当机绝异同，定乾坤箭验勋功。轰轰一掌胲腮下，笑杀雄山者老翁。
春来依旧一枝枝，同地同天道不疑。未彻之言人莫问，令余特地笑嘻嘻。
擘开华岳连天色，放出黄河到海声。瞎馿死后蒿枝折，大地如今有几人。
奉君三顿曲周遮，屈辱云门老作家。渡水穿云五湖客，欲将何物当生涯。
杨子江头杨柳春，杨花愁杀渡头人。一声残笛离亭晚，君向潇湘我向秦。
数目分明举即难，衲僧无不胆毛寒。须知更有壶中路，但向须弥顶外看。
万象之中独露身，一回相见一回嗔。东西南北吾皇化，莫向江头苦问津。
鼇山成道足人传，莫是从前话不圆。頼有玄沙知始末，徧身红烂在渔船。
老大宗师没巴鼻，养狗之缘太儿戏。夺牌禅客如到来，铅刀争及吹毛利。
欲求佛法往南方，老大宗师为举扬。山花满地虽狼藉，一阵风来一阵香。
宗师方便太慈悲，是汝之言实古锥。万里神光腾顶后，肯将生死吓愚痴。
在途在舍若为酬，莫把先师一例求。雄雄宇宙如王者，未免半边无髑髅。
犊牛生子颇相谙，两眼通红色似蓝。把火照来无觅处，大家普请一时参。
师真丑拙不堪呈，用尽身心笑杀人。彼中莫觅丝头意，白鼻昆仑贺新正。
平生心胆向人倾，到此门中有几人。别后都城旧知己，暖烟斜日又黄昏。
著眼看来宁免瞎，全身何用佩金鱼。黄龙意气雄豪甚，祇为他家不识书。
彼此且无相负累，行人无不失钩锥。虽然不瞎众生眼，也好拳头劈口槌。
两岸芦花一叶舟，凉风深夜月如钩。丝纶千尺慵抛放，归到家山即便休。
挥戈佛日不西流，照彻人间洞九幽。从此安居无一事，休将玄妙挂心头。
棒喝齐施古佛宗，三玄三要绝狐踪。白云消散青山在，明月芦花对蓼红。
浄名居士在家人，不二门深入者亲。一钵上方香积饭，寥寥千古转通津。
普光明殿在人间，凡圣交罗绝往还。若向一尘亲得见，毫光照处奉慈颜。
万物咸新论故乡，擡眸元是旧爷娘。先春花发馨香远，物外山河日月长。
悟时此事元来易，迷后斯门实大难。处处绿杨堪系马，家家门口透长安。
龙门结夏胜诸方，大地山河为举扬。若向九旬参得透，更无佛法可商量。
入得龙门事事奇，闻声见色不思议。山青水绿缘何事，尽是诸人力使之。
世人尽道路行难，本分真金入火看。炼去炼来金体浄，一槌打作玉栏干。
一竿一笠一蓑衣，急水滩头下钓丝。钩上锦鳞容易得，芦花深处月明归。
来来去去去来时，去去来来离觉知。了得去来无罣碍，方知尘劫不思议。
徧界不藏全体露，丝毫有见事还差。会中谁是先陀客，不动纤尘便到家。
几回生，几回死，生死悠悠无定止。自从顿悟了无生，于诸荣辱何忧喜。
五色灯光眚所成，但除其眚莫除尘。若言本眼何曾眚，乃是临河渴死人。
腊月扇子功勋绝，浩浩凉风动寥泬。岂止炎蒸六月天，暂时与君解烦热。
诸人未到龙门山，将道龙门在世间。既到龙门心自在，杉松拂拂水潺潺。
一叶飘瓢水上归，姑苏春色照岩扉。坐禅片石重来看，却笑山云拂藓衣。
登龙门下无凡客，不假风雷自有奇。三月进修从此始，经行宴坐可思议。
十方世界龙门寺，大地山河是学徒。随顺众缘成解脱，算来全不费工夫。
眉毛眼睫最相亲，鼻孔唇皮作近邻。至近因何不相见，都缘一体是全身。
大丈夫，秉慧剑，般若锋兮金刚焰。非道能摧外道心，早曾落却天魔胆。
一二三四五六七，讽诵受持皆秘密。如人亲入宝山中，一切珍奇从此出。
褒禅乍住太干枯，月白风清入画图。人间纵有千般乐，不及今朝事事无。
东西南北四方人，地阔天遥最是亲。衡岳天台连魏阙，轻轻弹指不劳神。
抵死要行云水脚，刚然求悟本来心。为蛇画足劳筋骨，辜负青山绿水深。
一去一来松上鹤，半开半合岭头云。搘筇独立千峰外，唯把南山祝圣君。
归根得旨复何论，洞口秦人半掩门。花落已随流水远，空留羃羃野云屯。
玄沙白纸费封题，一听雷音万仞低。慰释私怀已无量，那堪更唱逻罗哩。
暂下莲峰轻屈指，光阴倏尔又三年。虽然不隔丝毫许，争似躬亲到座前。
有道只因频退步，谦和元自惯回光。不知已在青云上，尤更将身入众藏。
江树栖烟暝色浮，波声不动月华流。浪花千顷潮平岸，兴入春风万斛舟。
云兴霞蔚控千山，势压江南广殿寒。风偃万松斜日晚，卧看风雨落人间。
山边畏景欲流金，山下浮埃几度深。水宿岩栖得真乐，可无余事到商林。
劝农因到好溪头，把酒相看忆旧游。三十年来如一梦，可怜空负钓鱼舟。
云梦泽南古景陵，登临聚景在幽亭。几重湛湛陂湖绿，万叠阴阴桑柘青。
五老三百九十七，俱生仁祖承平时。名齐庐阜久传世，身异商山深采芝。
涧行屈曲似乘槎，流水漂裙乱晓霞。紫翠堆中访萧寺，隔溪烟树两三家。
新经牛渚弃星槎，倒影光中蹙紫霞。竹马儿童休借问，君恩还许过吾家。
冬来行部驾轺车，一日之间气候殊。朝衣驼裘暮挥扇，未应岚瘴得全无。
舜日重明四海清，满天和气乐升平。延祥柱杖生欢喜，掷地山呼万岁声。
翻手书空字已成，忙忙人向两头争。屈原不是寻渔父，千古谁人论独醒。
踏翻渔艇成家业，笑出芦华月正圆。地阔天长三幅纸，同风千里为重宣。
新秋遣闷只围棋，病不衔杯亦废诗。对局萧然两无语，个中君子有争时。
鹭落寒江鸦点汀，晴窗飞雹击槃声。方圆动静随机见，清簟疏帘眼倍明。
白日惟销一局棋，揽棋还诵李侯诗。旁观不作千年计，会有局成柯烂时。
棋局醒心过博局，棋声娱耳胜琴声。少年此戏殊不恶，坐隠时闻夜达明。
两年再踏铅山路，今日初尝石井泉。碧玉岩边瀹汤餠，全胜五鼎击肥鲜。
洪崖山下一臞儒，碧玉岩边抱病夫。永日翛然无复事，人欺憔悴鬼揶揄。
西江东畔见江楼，江月江风万斛愁。试问海潮应念我，为将双泪到南州。
见江楼下蜡梅花，香扑金尊醉落霞。独依东风如梦觉，一枝春色别人家。
再入兰台逢旧史，重游东观阅新书。家徒四壁今无屋，谁为君王奏子虚。
桃花浪打散花楼，南浦西山送客愁。为理伊州十二叠，缓歌声里看洪州。
曾折山花献阿魔，茫茫仙意果如何。千年旧迹今芜没，惟有长松挂茑萝。
扫尽阴氛尽见春，荒山风物一时新。谪仙自是和羹手，聊与梅花作主人。
跨壑飞簷屋数楹，上横山色下溪声。等闲题作丹青阁，未必丹青画得成。
邵陵北望几劳魂，白首慈亲日倚门。云外归鸿如可托，平安先为慰晨昏。
拨置南荒果是非，性真全取未生时。前溪流水日夜逝，楼上主人浑不知。
黄叶西陂水漫流，籧篨风急滞扁舟。夕阳暝色来千里，人语鸡声共一丘。
晏坐黉堂一事无，居官萧散似相如。偶违浊酒风前约，不见繁英雨后疏。
贤女标名几度秋，行人抚事至今愁。湘云楚雨知何处，月冷风悲江自流。
女子能留身后名，包羞忍耻漫公卿。可怜呜咽滩头水，浑似曹娥江上声。
僧腊俗年俱老大，儒书佛教旧精勤。姑苏一万披缁客，四事无如彼上人。
含酸梅子渐生仁，鶑老花飞迹已陈。一夜南风摇斗柄，明朝烟柳不关春。
风云吹絮柳飞花，睡起钩帘日半斜。四海随人双燕子，相逢处处作生涯。
银筑层台玉砌成，五云深映百花明。兽环响彻重门启，无限青娥喜笑迎。
青鬟前引度回廊，帘卷云间旧院堂。松桂满庭龟鹤在，俨然丰观道家装。
徐入东堂百步余，虚堂犹记旧来居。窗纱掩映琼签轴，尽是当时读遍书。
曈眬瑞日照觚棱，溶曳祥烟远栋甍。松桧雅知人趣尚，风来偏作步虚声。
侧金坛畔虬松老，甃玉池边绶𬟁长。吟折紫芝香满手，数声鸣凤在修篁。
兽炉烟和百花香，玉叶琼枝倚两旁。一曲云和鸾鹤舞，劝人争捧九霞觞。
云母屏间看旧题，醉吟阿母碧桃枝。群仙指点未题处，更乞凌虚白鹤词。
步出朱宫日渐移，青鬟罗拜问归期。尘缘若断人间世，看取蟠桃正熟时。
刘郎平昔志烟霞，时到云山隠士家。除却松篁芝术外，川源远近遍桃花。
尽日看山不厌山，白云飞去又飞还。傍人莫指云相似，云自无心我自闲。
惆怅昌黎去不还，小亭牢落古松间。月明夜静神游处，三十二峰江上山。
迢迢绿树淮天晓，霭霭红霞海日晴。遥望四山云接水，碧峰千点数帆轻。
阴阴绿叶不胜垂，著子全多欲压枝。自得君王一留顾，故应雨露亦饶滋。
五月霏霏雨不开，若耶溪畔摘楞梅。朱丸忽向云窗见，疑是灵根越岭来。
谁将蜜渍借微酸，小摘曾闻修玉盘。争似江南风致在，瓶红初向绿阴看。
谁谓仙家隔一方，神游原不闭毫芒。归来谩话长年事，老不饶人白鬓苍。
死生常事不须愁，我亦无心任去留。人事重来聊尔尔，浊醪脱粟外何求。
篮舆直上八重峰，千里秋蟾咫尺中。寄语尘寰高会者，清光不与世间同。
蕞地曾无一掌平，由来作郡亦强名。峰连万翠山横障，川合三溪水遶城。
万叠青山锁翠烟，山间别是一家天。须臾却笠乘云去，已是浮生七百年。
闻得当年华子期，闲敲石鼓动人时。云门却笠人何在，不见临流别世诗。
欲自荆溪泛太湖，三月风涛正可虞。却自姑苏操小艇，吴松江下买莼鲈。
黛泼峰峦安用染，镜澄湖面不须磨。已惊张翰鲈如玉，想见西施髻似螺。
朝游北海暮瀛洲，仙珮何年到此游。安得相从问丹诀，春风同醉岳阳楼。
竹林深处有招提，静掩禅关过客稀。薝卜花开春欲暮，泠泠钟磬白云低。
北人半是南朝民，食禄南朝终为君。失意暂时辞汉主，彷徨不忍痛思亲。
筑垒山前捍道冲，保全黎庶著仁功。寒鸦也解知恩泽，来往飞鸣古堑中。
朱伺屯兵古战场，甑山城堞久凄凉。闲来搔手高冈上，万里碧天秋思长。
古寺峥嵘隠翠微，茂林修竹正依依。买山也作他年计，何必傍人□是非。
怕寒懒剃髼松发，爱暖频添榾柮柴。破衲伽黎撩乱搭，谁能劳力强安排。
妙体堂堂触处彰，快须回首便承当。今朝对众全分付，莫道侬家有覆藏。
茫茫尽是觅佛汉，举世难寻闲道人。棒喝交驰成药忌，了亡药忌未天真。
狭路相逢且莫疑，电光石火已迟迟。若教直下三心彻，祇在如今一饷时。
鼻里音声耳里香，眼中咸淡舌玄黄。意能觉触身分别，冰室如春九夏凉。
巫峡山头窈窕女，朝为行云暮为雨。王孙一见空断肠，便作红霞隠身去。
驾与青龙不解骑，人人尽道阿师痴。烂泥中有伤人刺，三度曾施陷虎机。
芦峰深处无人到，门前雪压枯松倒。板声惊起梦中人，一条古路清风扫。
四京人著衣吃饭，两浙人饱暖自如。通玄峰顶香风清，花发蟠桃三四株。
圆伊三点未轻酬，句句无私即便休。点的锋芒徒拟议，明明端的不当头。
律管吹灰是此辰，应当识取看牛人。心田耕徧无余地，须信灵苗不犯春。
回首光阴若转蓬，看看九夏又将终。快须悟取玄中句，莫逐情尘枉用功。
日炙风吹知几年，玄中密意妙难传。当机若见首山老，直下应须了目前。
令人翻忆老云门，问答全超未足论。棒下责情还会否，夜深明月照前村。
吹毛宝剑当机妙，切玉如泥孰可猜。不犯锋芒全正令，法王心印为君开。
十字街中六不收，本来面目绝踪由。纵饶悟得分明去，已落侬家第二头。
一住禾山又八年，临岐一句妙难传。后宵欲见云岩老，云绽青天月正圆。
铜壶送客归家去，玉漏催人好坐禅。何事金吾不惜夜，心灯徧界为君燃。
两重问答绝聱讹，赵老于中却勘婆。若不全身探虎穴，安能彻底验仙陀。
百丈堂前验野狐，还如水上捺葫芦。而今到处全机入，便好当场捋虎须。
千古清声老大随，机锋壁立杳难窥。未能直下超凡圣，只道将鞋盖却龟。
当机密荐个中玄，女子何因坐佛前。切莫途中为解碍，刻舟求剑实徒然。
千佛灵踪莫别求，长沙机转有来由。要知觌体难藏处，黄鹤楼前鹦鹉洲。
拟将心意学玄宗，妙用纵横触处通。捩转个中关捩子，休论南北与西东。
或有恐怖或断疑，双明一句绝针锥。于兹切莫生欣厌，觌面还须眼似眉。
众生病故维摩病，妙见全提越我人。既了病源无个事，何如示现宰官身。
道存愈远却弥亲，去住情忘尚隔津。直下是家归甚处，大千全现本来人。
顺水张帆息浪花，截流一句不周遮。已登彼岸无余事，入海谁能更筭沙。
长忆当年陆大夫，同根底事强分疏。道人固有超然句，虽别应难不见渠。
枯木岩前夜放华，铁牛依旧卧烟沙。侬家鞭影重拈出，一念回心便到家。
杳冥源底全机处，一片心花露印纹。知是几生曾供养，时时微笑动香云。
扇上犀牛从古画，索来既破要元牛。纵教戴子重描出，不是当时那一头。
智身迥出先天地，大用纵横不易知。鼓舞灵源宣众妙，人间天上仰无为。
远泛鲸波入大梁，廓然无圣对君王。可怜径寸无人鉴，却与相如依旧藏。
一法有形该动植，百川湍激竞朝宗。昭琴不鼓云天淡，想像毗耶老病翁。
指出风幡俱不是，直言心动亦还非。夜来一片曹溪月，却照侬家旧翠微。
子陵滩水急如弦，摸得黄鱼缩项鳊。提向市中频索价，他家不著半分钱。
一法有形该动植，百川湍激竞朝宗。昭琴不鼓云天淡，想像毗耶老病翁。
休把庭华类此身，庭华落后更逢春。此身一往知何处，三界茫茫愁杀人。
竹笕二三升野水，松窗七五片闲云。道人活计祇如此，留与人间作见闻。
悟心容易息心难，息得心源到处闲。斗转星移天欲晓，白云依旧覆青山。
众卖华兮独卖松，青青颜色不如红。算来终不与时合，归去来兮翠霭中。
端午龙安亦鼓桡，青山云里得逍遥。饥餐渴饮无穷乐，谁爱争先夺锦标。
质库何曾解典牛，祇缘价重实难酬。想君本领无多子，毕竟难禁这一头。
万年仓里曾饥馑，大海中住尽长渴。当初寻时寻不见，如今避时避不得。
无相如来示现身，破魔兵众绝纤尘。七星斜映风生处，四海还归旧主人。
万派横流总向东，超然八面自玲珑。万人胆破沙场上，一箭双雕落碧空。
三个橐驼两只脚，日行万里趁不著。而今收在玉泉山，不许时人乱斟酌。
万柳千华暖日开，一华端有一如来。妙谈不二虚空藏，动著微言徧九垓。
万仞崖头曾借路，百千禅侣尽生疑。只因满眼多𪩘崄，不识天然却问谁。
木落天高忆旧居，几时归去带经锄。黄花烂漫无人折，柿叶翻红正好书。
目送愁云尽日愁，寒来著破旧貂裘。凭谁说与西风道，留取花间点缀秋。
星落江东化梵宫，楼台金碧骇鱼龙。此轩端有南康趣，只欠匡庐五老峰。
门前杨柳未藏鸦，溪上樱桃已著花。午梦觉来闻好语，阿连有信欲还家。
风雨多年不对床，便当携被过溪堂。曲肱但作吉祥卧，浇舌惟无般若汤。
未放温风破柳条，先教庭树雪花飘。初疑干雨从空堕，不觉香酥著地消。
天公不愤小桃开，故剪瑶花伴落梅。后夜月明风更恶，有人无语独登台。
罗浮山下月纷纷，曾共苏仙醉一樽。不是玉妃来堕世，梦中底事见冰魂。
城中桃李休相笑，林下清风汝未知。本是前村深处物，竹篱茅舍却相宜。
镂冰叠雪鬭清盈，莫笑肌肤太瘦生。底事狂风催结子，要当煮酒趁清明。
暗香疏影浑无頼，雨打风吹更可怜。嚼蕊但能供我醉，点妆应是为君妍。
杨花榆荚风流浅，秾李夭桃气味凡。只有寒香无俗韵，不烦吹笛恼掺掺。
老大无人伴我闲，忆梅幽意颇相关。不如移植溪堂后，免使凡夫俗手攀。
细朵斜枝恼意香，月明疏影媚横塘。悬知不结青青子，故作无情淡淡妆。
蒲芽荇带遶清池，锦缆牵船水拍堤。好是淡烟疏雨里，远峰青处子规啼。
午睡醒来炷晚香，麝煤冉冉袭衣裳。垂杨莫道无才思，故遣飞花入洞房。
曲栏干外柳垂垂，罗幕风轻燕子飞。独倚危楼思往事，落红撩乱点春衣。
荳蔻梢头春事休，风飘万点只供愁。杜鹃啼破三更月，梦绕云间百尺楼。
院落帘垂春日长，嫩晴天气牡丹香。细看玉面天然白，不及姚家宫样黄。
门前杨柳暗沙汀，雨湿东风未放晴。点点落花春事晚，青青芳草暮愁生。
院落轻寒犹侧侧，园林黄鸟未交交。韶光幸自无人觉，谁遣东风染柳梢。
长恐归时已闭关，西坛虽好敢盘桓。可怜月夜杉松影，输与沙鸥野鹤看。
未折香枝插鬓鸦，月和疏影上簷牙。诗人莫作夭桃看，不是玄都观里花。
冷香消尽晚风吹，脉脉无言对落晖。旧日郭西千树雪，今随蝴蝶作团飞。
剪剪轻风漠漠寒，玉肌萧瑟粉香残。一枝带雨墙头出，不用行人著眼看。
谁能货马即求船，分袂都门又一年。翳翳夏槐联骑语，萧萧秋雨对床眠。
大梁客舍虽无事，博塞欢娱未称情。不若夷门搔首坐，倘逢黄发识侯嬴。
白发逢春老更狂，衰颜得酒脸生光。旋张裙幄林中醉，不管槐花开后忙。
春来莫学虎头痴，趁取风光二月时。剩觅吴牋呼阿买，醉中准拟写新诗。
溪堂日日春光好，问柳中丞殊未来。𫏐辍老妻棋局手，白头相对酌新醅。
武昌门外柳如烟，想见潘侯枕曲眠。欲借一帆春水去，江边皆是楚州船。
曹刘翰墨有家风，不学随时语更雄。莫似溪堂老居士，十年林下坐诗穷。
家在集云峰下居，门前翠竹尽真如。道人若许通消息，邀我须凭雁足书。
白发无端种种生，每逢佳节只心惊。老妻稚子知人意，但把菖蒲酒细倾。
病臂懒缠长命缕，破衣羞带赤灵符。樽中有酒不得醉，忆著三闾屈大夫。
平湖奁镜净无尘，地接西坛共一云。安得御风如列子，更邀明月访元君。
野情萧散不便书，老大无心赋子虚。待借南湖双艓子，绿荷阴里看游鱼。
芰荷香里文章静，苹藻汀边职事清。若使渊明知此味，折腰五斗可忘情。
山色波光入座中，笑谈不觉酒杯空。掾曹莫作刑官看，兼有江湖隠者风。
碧瓦朱甍午影凉，软风翻袂送清香。荷花也似知秋近，故敛羞容避夕阳。
疏疏小雨阁春云，步屧轻便不涴尘。湖上沙鸥莫惊顾，吾曹岂是觅鱼人。
沙井泉甘自试茶，匆匆一饭野僧家。翛然放棹各归去，不踏城西晚鼓衙。
江南山水只供愁，征雁来时正倚楼。十里珠帘皆可意，西风吹梦到扬州。
西风撩竹作秋声，勾引诗人太瘦生。安得昭华吹玉笛，满船明月送君行。
才闻歌板情难忍，支枕呻吟二竖婴。天上楼成邀李贺，山中石老失初平。
翻手成文同舍惊，长安日饭五侯鲭。只因太史多饶舌，曼倩方知是岁星。
江边怪石老嶙峋，雨洗斑斑翠藓纹。本是人间无用物，岂应丞相等闲分。
平生学道慕裴休，投老无心赏莫愁。特买扁舟载明月，谁人伴我五湖游。
红旗黄纸不关身，世事如云日日新。对客莫谈非圣语，人生要醉五经醇。
黄四娘家花有声，杜陵野老最关情。恐遭江上春风恼，岂是哦诗太瘦生。
攀条弄蕊不须忙，家有名园饮辟疆。但得胸怀了无累，尘中宾主可相忘。
竹风烟静午阴凉，饭罢呼童启北窗。试拂横床供昼寝，且容幽梦绕清江。
梧桐叶落覆东墙，院落风清枕簟凉。梦觉疏钟鸣远寺，一池明月芰荷香。
满城风雨近重阳，无奈黄花恼意香。雪浪翻天迷赤壁，令人西望忆潘郎。
满城风雨近重阳，不见修文地下郎。想得武昌门外柳，垂垂老叶半青黄。
满城风雨近重阳，安得斯人共一觞。欲问小冯今健否，云中孤雁不成行。
复忆敖峰万叠山，云中归路踏弯环。霜干木落重阳后，莫见黄花便破颜。
一筇归去旧庵居，卧听修廊吼木鱼。寄语堂头老尊宿，祇题数字答君书。
重九登高折未残，霜蕤犹带晚香寒。莫嫌烂熳开何益，秀色侵人若可餐。
碧浪鳞鳞浅见沙，丹枫林里两三家。舟横渡口渔翁醉，梦觉西江芦荻花。
竹篱茅舍掩柴扉，衰草寒烟野径迷。只有白鸥无俗韵，何年相伴老清溪。
弄晴数点梨梢雨，门外画桥寒食路。杜鹃飞破草间烟，蝴蝶惹残花底雾。
白雪凝酥点额黄，蔷薇清露湿衣裳。西风扫尽狂蜂蝶，独伴天边桂子香。
轻薄西风未办霜，夜揉黄雪作秋光。吹残六出犹余四，正似天花更著香。
老杜骑馿入草堂，独怜江路野梅香。定知深院黄昏后，疏影横斜更断肠。
琼酥滴滴缀斜枝，想见香心未吐时。但有仙人殷七七，从教横笛月中吹。
粉翅双翻大有情，海棠庭院往来轻。当时只羡滕王巧，一段风流画不成。
毫端直似林逋鬼，千年万年作知己。孤山忆有咏残枝，洗尽铅华对寒水。
芙蓉狼藉拒霜残，只有黄花巧耐寒。盈把已供陶令醉，落英分与屈原餐。
记取宣和第一年，銮舆晓出劝耕田。侍臣竞欲终千亩，大半农夫不暇鞭。
田头老父话生平，不学终军漫请缨。南亩未为遭遇晚，亲逢天子问春耕。
巍巍端拱圣曾孙，束帛如山贲远村。千亩欲严宗庙礼，三推亲屈帝王尊。
昨日江头晚雨天，一舟如叶可扁然。故人政自把锄急，叹想当时子在川。
一翻雨过艳阳天，桃李无言还寂然。解道春江断桥句，旧时闻说徐师川。
桃李纷纷落雨余，愁看春色洗铅朱。试凭髯许招徐邈，颇复能中酒圣无。
试凭溪鸟谢青山，莫遣愁霖碍往还。身是江南趋走吏，暂来能得几多闲。
雪里孤芳不自难，花心炯炯向春单。可怜风伯能痴妬，故作无端分外寒。
见𪾢消流似发蒙，宿云归尽不禁风。小桃洗面添光泽，未点臙脂已自红。
怕寒终日醉如泥，强欲寻春意转迷。柳絮榆钱从约勒，桃红李白要提携。
阴风一夜搅春冥，风定纷纷雪片零。想见玉清真境上，白虚光里诵黄庭。
张汤忍死能偿怨，苏季横尸会报仇。利口有神君看取，盖棺犹解作戈矛。
将军舍下雀罗宽，骠骑营前万马攒。冷暖不随时俗变，古今惟有一任安。
燕舞鶑啼争窈窕，桃红李白鬭尖新。尽将锦绣遮阡陌，春到田家自不贫。
已作盐梅济时了，却收霖雨入山来。当年富贵汾阳郭，异代功名相国裴。
蚊雷汗雨夜方初，独卧谯门气少苏。睡觉不知星斗落，恍然魂梦在江湖。
娇红娅姹不胜姿，只许行人半面窥。恰似姑苏明月夜，水晶宫殿锁西施。
野彴才堪一木支，行人立马故依迟。何须更作西征赋，临水登高尽有诗。
不使风帆船可上，篙工真是个中强。明朝幸自顺流下，醉卧从教溪水长。
微官相缚共低头，两见燕南塞草秋。说向苍生应大笑，为谁奔走为谁留。
谁教雾豹不归山，文采时时见一斑。奔走正忙诗更好，此心何处得安闲。
邯郸枕里人何在，华表声中鹤仅存。世上悲欢三百载，此怀当与退之论。
高牙大纛立门户，鸣玉腰金皆父兄。读尽床头书万卷，他年功业看纵横。
南北东西鬓欲斑，临流太息未知还。身居渔父篷笼底，心在秋山爽气间。
乘槎征路接天潢，笑指龙沙一线长。万里归来心似铁，岁寒松柏要经霜。
偶然乘兴度幽关，却驾柴车返旧山。出处在君无不可，岂缘飞倦始知还。
百首新诗兴不疏，锦囊盈载出东都。扁舟莫羡鸱夷子，自有山堂敌五湖。
腰金入侍身逢主，裂郡疏封禄逮亲。雅俗坐如周重鲁，偷儿争似晋奔秦。
年来辇毂富欢声，囹圄经今四度清。路上遗金人不拾，狱中茂草月长生。
大道周庐满帝京，怪来无讼里闾清。数行诏令家家有，到处如逢大尹行。
少见奸人探赤白，都无恶少掷枭卢。西邻禴祭东邻学，看却肥牛不敢屠。
几年不识城东路，今日相思特地来。正使朱门堪炙手，不能一为故人开。
生于水而寒于水，都在君家燕座中。只个从来堪受用，何须更远挹清风。
平原门下客三千，桂籍连年得两贤。毕竟文章归第一，王郎后发独争光。
柳边村径逐门成，聊许闲人到处行。去懒苦憎牛马走，归迟生怯凤凰城。
马上寻春不见花，藏红映绿苦周遮。醉乡眼缬初何有，赢得桃源梦到家。
盎盎春泉自满溪，花藏归路使人迷。少年悮逐车轮去，芳草斜阳何处隄。
山接青天欲荡摩，秋风骚客独经过。怪来诗句无容和，端为烟岚发兴多。
闻说髯卿酒屡中，清尊惟与故人空。醉穿驰道归家去，十里花枝相映红。
剡溪清浅石棱棱，夜半星稀月欲升。独恨此间无可访，不须野雪兴方乘。
采药偶从山里去，寻家却自洞中归。朝云暮雨漫愁绝，古往今来果是非。
邂逅每携诗卷往，猖狂复带酒樽来。逢春须作游山兴，莫待红残吁可哀。
欲买青山未有钱，每逢佳处但垂涎。一庵所占无多地，赊我盘中数亩田。
破鼎如铛价万金，古文科斗费推寻。不须更待琴弦足，会有幽人识此心。
小亭新筑藕花边，为爱陂塘五月天。最好一番风雨过，琼珠无数落清泉。
亭前旧种碧琅玕，别后何人著眼看。山下溪流接潮水，时凭双鲤报平安。
罗敷十六鬓如云，五马徘徊动使君。见说黄金难可意，试凭青翼去相闻。
玎珰响铁未须敲，更听清声彻碧霄。最爱六么花十八，索人起舞眼频招。
人心各自如其面，白首论交尚不情。惟有个中真莫逆，时时相对说平生。
萧萧冷木噪寒鸦，未有春风发柳芽。应为亭边无锦绣，天公散水自成花。
新年桃李渐胚胎，锦绣亭边处处栽。寄汝馆陶三尺素，要知春色写将来。
京兆官曹箠楚中，今年春色又成空。应怜头里千茎雪，折赠枝间半丈红。
愁风愁雨一春中，无限芳菲转手空。不到武陵肠欲断，桃花可惜为谁红。
晓驱羸马日将中，眼饱何曾念腹空。可是爱花狂不彻，棠梨树下觅残红。
杏花开遍野桃红，榆柳中间一径通。禽鸟不呼村坞静，满川烟雨昼蒙蒙。
平生只解念弥陀，不解参禅可奈何。但得五湖风月在，太平不用起干戈。
丙午峰前翠作堆，白云深处现楼台。老僧法地有神力，能使凶徒念佛回。
凿开山骨过长河，水土方平叙九歌。举世但传神禹力，谁人知是帝功多。
石貌苍颜迥不殊，天工偶尔赋形躯。顽然本是无情物，应误行人指望夫。
杨岐山下出灵泉，与海相通亘古传。汹涌便知天欲雨，为言阴石不须鞭。
仙翁辟谷绿毛生，假向人间作姓称。应与桐君为伴侣，丹成白日共飞升。
法身无著本来空，应供随缘处处同。偶向石间留个影，一轮秋日碧潭中。
稚川不恋晋衣冠，勾漏仙成九转丹。剩得数行风雨竹，人间珍重扫空坛。
巍巍古殿峙中央，匼匝屏风列九房。莫惜冥搜访仙迹，其间恐有紫金林。
雨绿霜红郭外田，山浓水澹欲寒天。参军抱病陪清赏，一檄呼归亦可怜。
涎涎晴空作鹘盘，仰空谁不羡高闲。岂知尽日劳心眼，只在尘寰腐鼠间。
他日缄幐属贵游，讵知迁徙过南州。天涯与汝共沦落，泪湿湓江烟雨秋。
纷纷红紫虽无韵，映带园林却要渠。谁遗一枝香最胜，故应有客问何如。
阆苑瑶林春晚芳，仙妃舞困卸霓裳。𧏖珠委地隳云佩，尚带天边风露香。
芙蓉已过菊花残，独有松筠耐岁寒。一榻萧然无个事，坐看红日上栏干。
攀沿绝壁上高峰，下瞰尘寰杳霭中。未饮刀圭跨鸾鹤，已如身世脱樊笼。
神仙已往遗基在，丹井凄清绝点埃。归去漏残初睡醒，恍疑身到洞天来。
群峰耸拔更回环，鹤驾分明缥渺间。金鼎丹成人不见，但留名字镇空山。
疏影横斜落酒樽，谁知寒月上梅轩。昔年山相栖真地，我亦全家寄此村。
谁知踪迹到桐山，頼有禅僧数往还。溪路水深行未得，小窗幽阁总跻攀。
回首江乡路渺弥，雨天行色倍迟迟。最怜山寺留连日，恰是清明禁火时。
征鞍终日雨霏霏，投宿栖林旋燎衣。天意似怜行客倦，放将红日出岩扉。
绣岭峰高插晚空，雨余烟雾淡朦胧。琼枝细叶知多少，最爱团栾竹一丛。
春归枝上余花少，转午浓阴绿满蹊。何事黄鹂语音好，慇懃飞傍粉墙啼。
箨龙亭下知谁种，旋见新篁破绿苔。到此不知才几日，抽梢今已过墙来。
轩窗高下傍岩隈，花木层层取次栽。谁道山深春色晚，等闲桃李已齐开。
飞山仿佛如天竺，环合峰峦一径通。何日再来亭上宿，静听猿叫月明中。
借得西庵不似庵，宛如蜗舍住城南。晚来一盏亮功酒，更荐栖林八寸柑。
乘闲驱马向高原，楚汉遗基尚宛然。堪怜项羽成何事，占得淮边屋数椽。
江边茅屋被风掀，雨打疏窗夜小眠。催唤儿童五更起，重添篾缆系渔船。
秋半凄然客思清，杖藜何处畅幽情。晚天风雨莓苔活，闲傍栏干取次行。
国尔忘家是所先，如何交构竞争权。霜台白简真可畏，一日五公俱左迁。
双成送我蜡梅花，夜静幽香自一家。疑是素娥乘月下，淡黄衣袂紫云车。
大农遗爱在桐川，血食于今几百年。应想岁丰秋赛日，送迎歌舞独喧阗。
桐溪古驿闻来久，我到梅黄雨细时。砌下流泉无复有，空余松柏覆簷垂。
江烟淡淡日落后，山雨纤纤潮上初。黄鶑引雏过林杪，群鸡就食喧阶除。
落英回旋雪飞余，谁向庭中细细铺。借与翠娥相应舞，绝胜西蜀锦氍毹。
陂渠积水与田通，仿佛江乡意趣同。引起三吴耕钓兴，小舟来往藕花中。
涵碧轩前甘露亭，暑天凉夕此闲行。琅玕一亩森如玉，影入池心彻底清。
水斛安排镜面平，菰蒲初种已齐生。晚来雨过浮萍少，看见鱼儿作队行。
拂云亭外竹千竿，静听清声戛玉寒。却忆谢公岩下路，水风凉处战檀栾。
天柱峰头星斗红，月明秋殿玉玲珑。仙人夜半来吹笛，骑著吴江小赤龙。
春光烂熳华争发，子规啼落西山月。憍梵钵提长吐舌，底事分明向谁说。
万夫屹立若临冲，四十年来谒上峰。名遂归来人物改，青青惟有岁寒松。
翰墨风流冠古今，鹅池谁不赏山阴。此书虽向昭陵朽，刻石犹能易万金。
广文当日官虽冷，可奈才名振世何。他日君家须炙手，而今聊复雀堪罗。
老年尚喜管城子，更爱好山江上青。武林秋高晓欲雨，正若此画云冥冥。
三茅别有洞中天，我欲山居屏世缘。累行积功多蜕举，玉宸欣有地行仙。
乱山深处是烟霞，雨暗晴晖日夕佳。至识先生曾到此，故留戏笔在君家。
霄壤千千万万山，东南胜地熟跻攀。古人作语咏不得，我寓无声缣楮间。
山中宰相有仙骨，独爱岭头生白云。壁张此画定惊倒，先请唤人扶著君。
秋浦分光来郡阁，清溪送影落征船。翠微亭冠烟霞外，又遇携壶太守贤。
纷然虫臂蚁争环，付与高人一解颜。不待南柯婚宦毕，始知身寄大槐间。
道师形气合于无，八极超摇得自如。知我御风风御我，长袪猎猎自乘虚。
太白当年夜郎谪，一樽聊与故人留。南湖乞得郎官号，从此名传五百秋。
江发岷山如瓮口，汉从嶓冢又东流。滔滔江汉为南纪，我忆禹功时倚楼。
天水相浮合渺漫，杖藜翘首得遐观。祇应台上开阊阖，便觉银潢到耳端。
苍梧杳霭迷遐躅，晚云愁入修眉绿。薰风不动五弦空，清血斑斑在山竹。
已列危峨浮倒影，故淙寒碧护孤洲。峰回路断迷征客，雪溅雷奔阻下鸥。
一水穿岩走碧沙，沿溪樛木卧龙蛇。分明便是桃源路，不见溪头流落花。
何代何人把钓缗，至今犹有钓台存。身名俱隠成真隠，吕渭严滩讵足论。
两岸人人开盛宴，飞来飞去如掣电。明年文场角胜时，也如此日舟人战。
千山环拱号烟村，名曰烟村却不村。路入清湘徒旅众，坐看扰扰到黄昏。
上到禅关眼更明，重重天际万山青。便当常住云飞处，闲炷清香学诵经。
前身女，后身男，清净摩尼触处参。应现顿忘前后际，从今青出胜于蓝。
戍鼓停挝月五更，呜呜巧作断肠声。江南自是春来早，吹到梅花梦也清。
一阵春风散晓霞，使君千骑拥高牙。太平天子加崇重，见说瀛洲已草麻。
露柱将来作木杓，旁人不肯任从伊。木杓将来作露柱，撑天拄地也相宜。
闲将一段秦川锦，裁作人间巧妇衣。几度著来呈伎俩，暗中曲调少人知。
山藤六十轻分付，肋下三拳已太迟。堪笑不能知痛痒，上堂犹道拂蒿枝。
维摩不默不良久，打破玄关没窠臼。堪嗟几个杜波斯，问著痴痴不问口。
四顾巍峨锁碧阴，松风和雨响于琴。居山不用逃声色，百鸟归来何处寻。
雪覆乔林同一色，清光上下含虚碧。采樵人立渡头寒，极目圆蟾为谁白。
鹤归辽海悲人世，猿入巴山叫月明。惟有沙虫今好在，往来休并水边行。
伏波江面莹如磨，忽尔崩腾作沸涡。横笛未终平似板，此中端有万蛟鼍。
拟向明时受一廛，著鞭尝恐老农先。行藏已问吾家举，从此驰君四十年。
海雨山烟拨不开，眼前遮定望乡台。如何借得维摩手，断取西南故国来。
说与门前白鹭群，也宜从此断知闻。诸公有意除钩党，甲乙推求恐到君。
鬬智饶君三十里，著书还我五千言。只将得一观天下，约法刘公已太繁。
归心急似陇头水，华髪多于岭上梅。正是尧朝犹落此，当时湘浦亦宜哉。
还家久近书难写，破屋阴晴榻屡移。吾道非耶来旷野，人生乐尔复何时。
案头行扫尘随起，窗眼才封雨又梢。更力穷空沽白餠，莫将疲苶鬬黄茅。
僧寺借经便大字，邻墙唤酒及新𥬠。三年于此得其理，一饱已还非所求。
酒经自得非多学，诗律伤严近寡恩。田里歌呼无籍在，朝廷议论有司存。
讴歌率土性之也，号泣旻天孝矣乎。何惜扁舟系韶石，忆曾万里叫苍梧。
上世有鞭能走石，今人无铎可驱山。一回凭膝一移足，老尽行人未老颜。
非贤幸脱龙蛇岁，上圣应怜虮虱臣。忆与政和同度岭，朝来已点四年春。
更与何人共寂寥，竹君时引到谿桥。是家大似东郭子，能使人之意也消。
尚有小桃凌姹女，岂无大杓饮衰翁。老来不复谈坚白，醉去犹能爱浅红。
即今乐事属墙东，岁晚何曾酒盏空。白蜜已输仍节近，红藤未动况年丰。
肯聴寒梅缓缓消，笛声夜夜到谿桥。怪生不似关山月，新向城中得徴招。
尘侵面相黄金暗，雨入眉毫白玉休。此日争看大垂手，游人谁复小低头。
胁寡欺孤罪未诃，先生此意竟蹉跎。漫令邺下痴儿女，骇汗惊惶欲渡河。
狼虎犹知父子仁，人生安有不亲亲。武皇况是聪明主，却恨初无一谏臣。
成则为王败则亡，英雄成败本寻常。沧溟无际何妨死，却死东郊未耿光。
九江梁楚竟诛夷，自古才高必见疑。脱使郦生犹未死，将军来此亦何为。
铁衣十万拥胡雏，手释襟喉计亦疏。阃外不闻天子诏，将军未甚读兵书。
人间争以智相高，底事纷纷祗自劳。顿觉朱愚真有味，莫将佳处语儿曹。
三年消遣琴书在，一室清虚杖履凉。却怪斋名浑未尽，迩来愚智已兼忘。
羲阳潇洒燕台诗，谁解知音似柳枝。寂寂闲庭春色过，落花无语背人悲。
爱梅长恐著花迟，日祷东风莫后期。及得见梅还冷淡，东风全在小桃枝。
茸茸小雨弄春晴，已有狂花未见莺。便使一年惆怅在，晓窗寒梦别轻盈。
春衣初作舞雩归，手展韦编昼寝稀。解使芳阴快幽意，飞红零落遶窗扉。
短帽轻衫信马行，郊原春色太牵情。兔葵燕麦浑闲事，最有芜菁到处生。
月团新碾破春酲，赖有归鸿寄好音。人在天涯莫回首，恐输华髪上瑶簪。
故人不见空凝睇，过雁全疏只断魂。犹有野梅临水在，一枝无语伴黄昏。
案头故纸如拨山，三年祗有马上闲。贵官眼高不解颜，紧推不去何其顽。
平生所学尽虚谈，为吏文书百不谙。唤作参军真漫浪，军中底事更须参。
秦人虚饵方投钓，蜀国痴鱼已上钩。天与中原通笮马，人间何处有金牛。
由来仁义行终稳，到了权谋术易穷。才见诈牛收剑外，已闻真鹿走关中。
今日天涯又见春，与春事契合相亲。君看四十年来事，只有东君是故人。
湖边冷艳浸秋蒲，湖上寒光转夜乌。太白持杯问月罢，为子题作谪官湖。
蓬窗夜雨短长梦，啼鸟唤人新旧愁。万里论文一樽酒，醉和明月上扁舟。
闲房古寺陈尊宿，对石谈经生法师。万壑松风一轩月，冷斋清夜想丰姿。
石门冢木团云雨，偶爱车轮烟翠深。火种刀耕期饱暖，问心求法谩追寻。
夜冢髑髅元是水，客杯弓影竟非蛇。个中无地容生灭，笑把遗编篆缕斜。
粪火但知黄独美，银钩那识紫泥新。尚无心绪收寒涕，岂有工夫问俗人。
瘦行清坐老垂垂，栗色伽梨取次披。岩壑形骸虽可画，烟霞痼疾不须医。
闲中不省岁月改，但见四山青又黄。指客却随流水去，笑渠世路未全忘。
车轮峰作碧螺旋，不用招邀自满轩。等是世间无用物，故宜相对两忘言。
绝知名迹能妨道，正恐师承亦累人。问法沙弥莫饶舌，百年逆旅要同尘。
在宅觅车犹是欲，出门露坐始无依。载行一兽无名字，但爱雪山香草肥。
火宅縦横皆暗弊，化城触处是光明。子争狂走欲方炽，宝所依然念不生。
塔解听经无两耳，佛称全体有分身。宝书读罢惊清昼，叶叶花花縂是春。
慈和自是山林服，知见长凝宴寝香。要与如来同止宿，却须常拂法空床。
阿字义深当自读，般舟行苦与谁行。人言成辨须三世，我欲圆成在此生。
生存异梦传书镇，骨冷青莲出瓦棺。试看法华精进力，两翁先已为开端。
雨过东南月清亮，意行深入碧萝层。露眠不管牛羊践，我是钟山无事僧。
未饶拄杖挑山衲，差胜袈裟裹草鞋。吹面谷风冲虎过，归来松雨撼空斋。
眼不自见宁见物，去来不见宁见今。万物只今全体露，镜里有空无路寻。
了知无性灭无明，空慧须从戒定生。频呼小玉元无意，只要檀郎认得声。
十智同真面目全，于中一智是根源。如今要见汾阳老，劈破三玄作两边。
十智同真选佛科，汾阳佛法本无多。爱心竭处寻真智，面目分明会也么。
浊世肯留竟何意，玉芙蓉出淤泥中。谁谓秋来亦零落，病收衰泪泣西风。
姓名自可磨千古，文字收藏付六丁。唾雾珠消君勿笑，梦回比物镇长灵。
才疏意广孔文举，身健长贫白乐天。一代风流今已矣，三吴云水固悠然。
吹毛用了急须磨，铁脊师兄舌太多。祖佛命根俱截断，笑中惊倒老维摩。
维摩愿力元无尽，重见真州宰辅身。舌本雷槌烹佛祖，笔端和气活生民。
四夷八蛮想风采，灶妇乳儿知姓名。寄语袖中调鼎手，未容扶杖独经行。
五达衢头梵刹新，著书来唤住山人。折松惯扫和云石，披衲难随没马尘。
亦欲便随流水出，重惟我法付王臣。回看坐睡横眠处，折脚铛儿解笑人。
龟毛索子衲僧冤，阔角关西亦被穿。小犊鼻头无觅处，听渠露地且闲眠。
明月洲头一笛风，暮云灭尽水吞空。倚筇笑语无人问，疑是西湖落梦中。
山勒回流作窟盘，翠萝绾带结鸳鸾。故应此境幽难画，乞与庵僧自在看。
形胜迥分千里远，地灵还受众峰朝。从来庆泽流无尽，异事先看继八萧。
世辩不妨无骨舌，好山难绊自由身。从教折脚铛儿笑，且欲南来识凤麟。
公有自然台辅望，与民同乐亦同忧。我惭雅思非支遁，亦伴东山烂熳游。
谩说毗耶问疾风，主宾信手画虚空。争如快活月洲老，万事收藏一笑中。
窗外云闲如去鹤，门前山好似翔鸾。此时更有疑情在，试借疑情面目看。
一丘一壑思迢迢，莫把山林较市朝。江上相逢两无语，夕阳衰草暮萧萧。
公是睡龙今缩首，我如江月且分身。人间一戏成何事，冢外君看半卧麟。
虽然无证复无修，扑破虚空亦可忧。欲识老庞端的处，饭余摩腹且闲游。
金篦抉膜去重重，露出当时晦昧空。拨转上头关棙子，莫教更堕有无中。
晚来妙语逼人寒，逸气翩翩栖凤鸾。珍重平生造物手，十分拈出与人看。
拥衾睡美无人唤，闲忆当年趁早朝。今伴赤松聊卒岁，后来功业付曹萧。
众生烦恼乱如尘，共现如来智智身。自笑露腮狂宝志，识公天上石麒麟。
楼阁不劳弹指入，众魔相顾匆惊忧。回光却复思初友，从此南询可罢游。
此法从来妙莫穷，何须痴坐学观空。劈开结角罗纹处，摄入圆伊三点中。
法本无差须拣择，楚鸡元不是青鸾。当机一镞三关破，觌体分明箭后看。
云林一坞正寥寥，不把清闲负圣朝。岁晚追随真可画，行人明日马萧萧。
我亦从来彻骨贫，谁知徧界不藏身。住山𨱄斧劳收取，不是青源众兽麟。
一笑相看万事休，公无荣辱我无忧。挂名入社非难事，圆寂光中不厌游。
仙郎齿頬嚼松风，吟处晴峦翠倚空。佳句兴来浑不惜，一时倾出锦囊中。
我亦闻弦知雅曲，松风声不类鸣鸾。相逢意气须倾写，一任旁人冷眼看。
历世兴亡皆可数，升平不复似今朝。野居兴味应无限，小字明窗拔二萧。
未展事功扶圣世，幅巾林下且收身。善谿广坐看谈笑，骏气骎骎地上麟。
我固浮云轻俗眼，君真萱草可忘忧。妇翁一室藏沙界，兴发时来把臂游。
爱君道骨有仙风，人品浑如月在空。清论不穷霏锯屑，故应云梦吐胸中。
牛渚笑中曾捉月，道山归去亦乘鸾。人间尚有余缘在，又把尘编倒折看。
吾道如山欲撼揺，群儿毁誉漫前朝。冷看狂骂黄冠奕，却笑辛酸合爪萧。
有味新诗名不得，正如仙爪为爬身。此时风味无人会，想见麻姑擗脯麟。
八琼洞口桃花笑，失却尘寰半世忧。闻道客亭炊未熟，坐看冻蚁梦中游。
老师面目无寻处，藏在毗耶文室中。乞与盘山狂弟子，背抛筋斗撒颠风。
欲振云庵出格风，直教魔界化成空。此邦已属张无尽，二佛难同一化中。
百千万亿恒沙佛，正眼观来縂是空。纵有毗耶方丈子，为渠权置睫眉中。
青山自在人情外，白业空消𡋯土中。岁晚一帆江海去，群飞争看刺天鸿。
素公死后闲名在，末后句如黄石书。杀尽英雄人不见，子房两眼似愁胡。
无为两字如何说，开口知君病转深。试问旧时宣侍者，不言不语笑吟吟。
一觥春色红鳞动，数笔海山青玉开。耳热浩歌无说处，却将佳句写归来。
已作闭门稀识面，千金争购暮年书。空余修水连天碧，白鸟时来炯自如。
阅世竟为蜗角事，不妨闲作虎头痴。平生笔语难传处，独许灵源大士知。
十方刹海毫端具，一念交参无别路。妙明廓彻不依他，当念无来亦无去。
妙极玄微亦昧机，须明句里电光飞。眼开做梦圭峰老，笑倒盐官百衲师。
平生百事耳边风，尽听人嘲诈哑聋。跌著起来还一笑，何须半夜上孤峰。
覻逻牛儿亦久如，于今正好抚怜渠。但能收放知时节，咤咤常教旁屋庐。
因法相逢一笑开，俯看人世过飞埃。湘南岭外休分别，圆寂光中共往来。
根机饶我三干倍，纯熟输君一百筹。谁似梦中忧患里，饭余要睡即齁齁。
仰惟陛下实英主，铸印消印如沛公。补天正赖女娲手，万物吐气思春风。
文章日月不能老，忠义奸邪胆自磨。公能一念了万法，奈此功名未放何。
谢公捉鼻知不免，整顿乾坤民望深。勿嗔秃头预世事，我是同时支道林。
回鴈峰前醉眼醒，卧看波影蘸空青。起来一笛春风晚，万里无云月满汀。
醉里南游亦偶然，归来客舍梦初圆。袖中沧海烦倾出，要看毫端浪拍天。
喧热婆罗大火聚，无厌足王刀锯场。闻道饱参俱透过，来寻初友见清凉。
争道头陀再应缘，那知南亩不陈鲜。君看提起超情句，马得幡竿尾指天。
礼拜起来无伎俩，拈花笑里有精神。何如眼倦抛书睡，一枕雷霆撼四邻。
笑看痴蝇遭唾涴，绝怜香象截流过。归来儿女团𪢮坐，嬴得心如古井波。
应思灵鹫多年别，来作钟山十日留。一句鹘仑难劈破，风泉松月夜堂幽。
南畆头陀施毒手，北山道者起慈心。解于粪扫堆头笑，拾得茸穿穴鼻针。
六根清净精进力，二热消亡法供真。舌本青莲香不歇，色身三昧现尘尘。
分身可集呈真伪，宝塔能言透死生。佛眼尚难窥向背，谩烦机巧并头争。
一切女人皆障道，十分厚味最伤生。登床未敢期穿屦，见慢须防起现行。
履稀瘦处却知肥，间物须防狱治之。虎穴魔宫同止住，寒灰枯木是男儿。
世途崄巇鼻先酸，折脚铛寻稳处安。谁见睡余闲振策，松风吹耳夜涛寒。
厌看潇湘万顷山，江南归去卧龙安。只将一味无求法，留与丛林作样看。
龙安闻说好岩丛，瘦坐孤行两頬红。剩得清闲无著处，一时排遣笑吟中。
閙中抛掷亦奇哉，句里藏身活路开。生铁心肝含笑面，不虚参见作家来。
去年曾陟白云颠，投老相逢亦偶然。蝉蜕君今成贴叶，春蚕我已作三眠。
生死已将同夜旦，闲眠行乐不相妨。遥知此日龙安寺，蛛网高人梦蝶床。
捍裘未减春罏暖，丈室偏宜道骨寒。摆手便行呼不应，闲名在世试除看。
洞山正似钟山坞，慙愧新诗写得真。欲唤定林闲相国，要看清散岸纶巾。
油然无定似云闲，今在江南尽处山。肤寸顾吾真可度，奇峰如子未容攀。
数笔湘山衰眼力，一犁春雨隔清谈。遥知稳靠蒲团处，碧篆香消柏子庵。
饱参衲子一千指，古格丛林二十年。想见升堂提祖令，道容水雪照人天。
湘南道价独惊群，知是黄龙的骨孙。本色住山何所有，白鸥春水自当门。
能回箭锋射自己，方肯竿头进步行。道得未生前一句，始信虚空解讲经。
兴工愿力经营地，楼阁咄嗟金碧开。满院青春人不管，一庭苍藓客闲来。
蹇驴寻我亦乘兴，秋泼空山烟翠时。脱帽不知谁主客，一灯相对夜弹棋。
风径霜清拾堕薪，野炊童子解经营。翛然放著秋窗晚，篱落凄清屋角晴。
精麤一饱随缘去，林壑诸方到处乡。去住了知无可拣，谩烦辞锦照人光。
旁舍潜夫十年旧，会茶时复坐僧毡。爱将夷甫雌黄口，解说定林文字禅。
蔡家兄弟好儿郎，骨秀同熏知见香。好在绿杨隄上路，幅巾来往自相羊。
临济三玄劈不开，近来金鏁转生苔。喜公袖手通关棙，同在灵山见佛来。
与人实法土难消，道火何曾口被烧。抛出秦时𨍏轹钻，突圝如斗两头揺。
不犯锋芒平正偏，分明有语是无言。寻思绝处一句好，咬破方知百味全。
虽赴来机少异之，箭锋相直出思惟。讷庵言下瞠双目，孔子原来是仲尼。
从来未悟不曾迷，一见庵僧更不疑。脱体现前无軃避，鼻头向下少人知。
盘珠走处无留影，百计推寻摸意根。酬汝欲心颠倒见，哆啝元不是无言。
但识纲宗无实法，为君拈却眼中尘。鸳鸯绣出从教看，莫把金针度与人。
收得讷庵末后句，罗敷种性觉风流。海坛马子似驴大，失晓山童不裹头。
百年应尽便应尽，坐脱立亡夸小儿。酪出乳中无别法，死时何苦欲先知。
知有道乡何处是，个中归路滑于苔。万机罢后见城郭，一念不生金鏁开。
抽身世路崎岖处，掣肘功名逼逐人。勿谓老来无伎俩，绝踪迹处解藏身。
丹霞未见庞居士，已有言词满四方。何似他时亲识面，未劳语默强遮藏。
同条生不同条死，觌露全机谁后先。一句鹘仑难劈破，一时乞与子孙传。
丛席凋零空敛眉，争锋唇吻鬭轻肥。叹无老宿提纲要，时有亾僧为发机。
宾朋鸳鹭门如市，声价灵延一世惊。只有片时人看好，死生那解替人行。
择乳鹅王非鸭类，影鞭良马本龙媒。正中妙叶无人会，句里空惊法眼开。
灵光寂照神通藏，意地经营幻住庵。已喜眼根今现证，何妨要耳作同参。
表里洞然无量相，晦明无计掩藏伊。庵中但见人孤坐，门外从教事不知。
荷塘寺后千竿玉，折脚铛中五合陈。静里笑看垂钓者，夜深方见把针人。
簷日未通孤坐暖，雪云都放九峰青。空阶夜滴闻铃响，卧学荷塘耳诵经。
正中妙叶讳当头，洞水从教向逆流。唱起新丰旧时曲，要看跃浪鬭泥牛。
八角通红铁弹丸，衲僧未嚼齿先酸。笑中抛掷寻常事，石火敲时著眼看。
蜜脾新满割山房，都是诸花知见香。味绝中边深为有，待将无舌为君尝。
跛脚阿师六世孙，毗陵古寺独关门。也知祖是陈尊宿，平昔高风宛尚存。
行智慧心名解脱，绝荆棘地号慈祥。烟消火冷诸缘尽，憎爱化为平等光。
十八声闻解倒根，少丛林汉乱山门。知他何处攞斋去，不见堂中第五尊。
自笑忍饥空画饼，谁期击竹丧全身。休夸魏药能起死，须信金尘解翳人。
风声卷地犇万马，雪花连空若推下。道人轩渠何所来，笑里丹砂不知价。
万事信缘安乐法，一身随分实头禅。不知影草声前句，何似和衣粥后眠。
思虑不及犹为物，分别未忘都是梦。阿难树见竟难分，曹谿风幡元不动。
营办胜缘真戏事，临平此偈亦逢场。妙无影迹如龙句，应笑痴人戽夜塘。
智光广大精进力，化作人间释梵宫。我亦生涯无一钵，伴公他日听楼钟。
十世为僧生复死，今朝生死不相干。从来被眼常遮盖，不信如今借汝看。
诸方说禅炙手热，此庵默坐如冰冷。美食不中饱人餐，他人不肯我自肯。
子母俱忘脱体看，纤毫才动被渠瞒。若非竖亚顶门眼，那辨红罏点雪寒。
言下百骸俱脱尽，更无一法覆藏伊。亡僧对面分明看，却是禅和眼搭痴。
睡美春来常失晓，日高衾暖懒翻身。戏将古寺闲房趣，夸与閙中无事人。
稽首一切智成就，譬如一月落万水。乃知洪崖桥上看，不离文殊一月体。
谩说难酬彼工人，上人言语未全真。世间所有皆虚幻，何独芭蕉可喻身。
孤筇冐雨出山去，应与道人增笑声。永愧萧萧碧岩下，衲衣清散自经行。
当年随我出西州，到处云山共胜游。那料秦淮烟雨里，倚筇看子上孤舟。
野外相逢一笑新，十年峰顶卧云人。却将南楚登山脚，去踏东华没马尘。
中郎书异为忠孝，右辖诗清付水云。林下一灯长到晓，此生真复是知闻。
一麟众角失精彩，尺璧千崖发耿光。借面北人无四目，独余方寸是慈祥。
三多授子文章法，坏衲酬吾老大心。帘卷暮凉烟翠重，一声云斧觉山深。
宝公关鏁寻常事，谂老家风气味长。十载故人情外意，一杯今日雨前香。
幽人十月犹𫄨绤，万瓦霜清木叶号。赖有西邻念衰冷，夜窗丛手办衣袍。
卧诵故交风雨散，忽惊时序岁时同。遥知吏散无余事，只有花枝遶郭红。
石渠天禄略上口，长啸簿书欺得人。龙卷大身藏一髪，儿曹聊尔与相亲。
昭默老禅最高遁，孤风闻说不容攀。烦君倒用彭泽印，折简招之应出山。
我昔南游跨海还，梦中常忆海边山。匡庐忽见山中客，果笑人间是梦间。
芒鞋踏破成何事，坐榻尘埋只汗颜。斋钵生涯唯涧饮，结茅终待老钟山。
袖手对君增白业，照溪嗟我减朱颜。遥知岁晚归心急，不为江南卧看山。
平生百态不挂眼，倚杖看云慵解包。湘水丛林多古格，何妨一钵稳安巢。
平生厌饫水云间，老境优游剩得闲。远谪瘴乡君勿叹，天教更看海南山。
情缘不断自消灭，浮念欲生无起因。多谢炼磨金出鑛，敢辞枷鏁梦中身。
卢能岭上容君看，弥勒楼前借汝观。成佛捷途当举足，不须平地致艰难。
行藏独许青山见，议论犹容乱石闻。勿谓衲盲贫胜我，谿分明月谷量云。
丛林职似惊群雁，供给情如反哺乌。梅蘂犯寒持钵去，山茶出屋得归无。
嫩日柔风春恰晓，花光醉人浓可皛。到山不必问老师，春色为侬都说了。
手抄禅林僧宝传，暗诵石门文字禅。拣得湘西好三角，春风归去弄云泉。
观公短小精悍色，试手来参五味禅。挂起北窗都会取，湘江云水自连天。
暗中树影平生意，水底鱼踪病后机。想见道容无住著，倚藤闲看暮云归。
平昔追随骨海心，暮年粥饭并丛林。朅来万事撩人笑，此去青山为我深。
渔人寄语兀翁道，出没烟波各有由。死见镬汤如攧浪，爱鱼心在未甘休。
法真有子是弥天，派出南屏共一源。鲁钝经旬陪夜语，浪持短绠汲深渊。
危径盘空一线微，游人举足已先疲。大圆光透难遮掩，不学龙牙眼似眉。
腾腾兀兀地行仙，依约曾参蚬子禅。古庙纸钱堆里睡，从教岁月自推迁。
万层翠𪩘玉崔嵬，独自凭阑日几回。知有芙蓉更深秀，振筇何幸获追陪。
凝伫残阳眼力微，孤云偶伴野僧归。形容万古沩山色，正赖晴岚与夕晖。
蟠龙不许在层渊，一句全提赖发宣。惭愧儿孙家法在，未施声色透重玄。
宝塔当烦妙语传，要令此地福人天。个中已有全身见，何用分身徧大千。
未言酬倡多佳句，半月游山亦自贤。我亦生涯无窖子，愿陪香火饯余年。
大沩愿力有谁同，贯日精神吐白虹。我酌轼公泉叹息，此源有尽水无穷。
川舌一从尝虏馔，山衣三载湿湘云。挑包又过江南去，𫛸鴂遥知半路闻。
众魔不敌精进力，万行难过平等心。持钵莫辞穿聚落，道人随处是丛林。
圆通搥碎牢关后，古镜发光金石开。稳坐龙安今七日，从教山路滑于苔。
李珣骨已成丘垄，仲逊身犹占水云。扶策南来山满眼，实头乡话与谁论。
凤尾争高照映人，玉芽明洁出埃尘。也知欲救众生病，共现如来智智身。
韵倾瘦字试乌丝，苦语偏多别后思。青𪩘君能容易去，白鸥愧我负幽期。
数篙云碧卷晴空，无数岩花落醉红。满袖东风疏雨后，却欣春露一瓯同。
老眼慵看读过书，十年心迹更谁于。青松我欲追三径，白髪谁令继二疏。
长臂幽姿要性灵，写经欣得尔添瓶。不须睡著惺惺著，窗外闻人唤便应。
三月东荘新麦熟，碾迟罗细玉尘香。要看十字开笼饼，寄与庵头老俨尝。
老俨年来百不忺，最嫌苦淡不嫌甜。蜜中有味中边绝，莫笑山居世味添。
老烂丛林四十年，平生跛挈但随缘。未言亲见云居老，只识归言亦自贤。
诸方法席慵擡眼，懒墯成群妒忌深。此老把茅如覆顶，却能努力捍丛林。
熏烝闻见有源流，诗学寒谿老比丘。勿讶谈禅太文彩，从来虎穴不生彪。
携诗过我亦翛然，百孔寒光坏衲穿。日与庐山对酬酢，故应妙语嚼芳鲜。
道火何曾烧著口，问透法身藏北斗。当时我若见云门，一杖打杀乞与狗。
靖康二年四月十，眼见耳闻信不及。三玄三要都掲开，露出法身赤吉力。
朝霞散绮仗天容，无际山岚分外浓。风土萧条人迹静，林蹊花木自鲜秾。
秋霁湖平彻底清，沧浪隐映曜光轮。寒光炯炯为谁好，倚岸凭栏兴最清。
长空暝色黯阴云，六出飘花堕水滨。万境沈沈天籁息，溪翁忍冻独垂纶。
岳麓甍簷苍莽中，萧萧江雨打船篷。一声长笛人何去，篛笠蓑衣宿苇丛。
目断青帘在水湄，临风漠漠映斜晖。渔郎笑傲芦花里，乘兴回家何处归。
水国烟光映夕晖，谁家髣髴片帆归。翩翩鸥鹭西风急，凝盻沧洲眼力微。
轻烟罩暮上黄昏，殷殷疏钟度远村。略彴横溪人迹静，幡竿缥缈插山根。
寂寞蒹葭乱晚风，江波潋灔浸秋空。横斜倦翼归何处，一点渔灯杳霭中。
映门杨柳未全遮，才有柔条自在斜。不信春寒犹有雪，误惊飘舞作飞花。
春到梅梢雪未知，横斜初见过墙枝。暗香愁绝无人问，一再风前月上时。
昨夜江村雨一犁，白沙江路晓无泥。戏波拍拍凫雏暖，掠岸翩翩燕子低。
晓霁晴湖已拍桥，桥边春色解相撩。分疏积雨饶莺舌，拘束东风倩柳条。
郊原雨歇看春耕，茧栗能驼稚子行。青杏欲尝先齿软，海棠开徧恰新晴。
山前山后花半红，桥头桥尾柳揺空。流莺枝上未成语，始啭一声来去风。
残香和雪隔帘栊，只待江头一笛风。今夜回廊无限意，小庭疏影月朦朦。
琴筑春流涨浅滩，圆吭幽鸟语林端。纤蒲水荇空凄寂，背立东风整钓竿。
绿徧西园春正残，青梅小摘嗅仍看。单衣初试殊清爽，更爱凉风掠面寒。
落花片片怨春阴，雾雨那堪更作霖。小院晚春犹惜扫，欲穿凖拟倩金针。
散衣行处雨初凉，庭院谁家柳暗墙。倚杖南轩看修竹，快人解箨玉苍苍。
居近幽林复碧江，水光林翠到西窗。鹧鸪啼竹声相应，㶉𫛶眠沙只一双。
落英寂寂草离离，天气清和得所宜。头面惺愡快清晓，可人惟有海棠枝。
枝上啼禽毛羽光，商量密叶恰能藏。路旁垂柳阴堪歇，墙外樱桃小可尝。
题诗径欲挽春还，噪吻吟窗秃笔端。寂寞却怜当槛竹，嫩黄新袅出林竿。
昼永呼童挂北轩，青山无数卧披看。独怜杜宇啼声晚，催发芭蕉战莫寒。
桃李无言暗浅深，晓云惭愧不成霖。化工胜却耶谿女，绣徧园林不犯针。
去岁春游爱野棠，今年还复出东墙。行思往事心犹在，却照清溪鬓已苍。
睡魔昼永不能降，一梦春晴赏北窗。只有敲门漫谿叟，也嫌疏懒世无双。
山桃喷火柳垂丝，野店溪桥处处宜。我作春游亦清散，榆钱聊挂瘦藤枝。
困人天气渇思浆，喜有人家密竹藏。稚子不知僧不饮，压糟醇酽劝人尝。
春心百种竟衰残，幽事侵寻尚数端。清晚闲题记新竹，粉衣香滑一竿竿。
清晨花下露团团，飞鸟行吟仰面看。杰句天资人不及，勿嗔岛瘦与郊寒。
压枝万朵浓如绣，初歇连绵十日霖。穿蘂蝶须轻似线，刺香蜂尾快于针。
倦行放步卧垂杨，谁打秋千笑隔墙。风物恼人情不浅，归来山色更青苍。
夜凉静话欣同榻，春晚分题喜共窗。解笑疏狂才莫敌，诗禅美誉旧传双。
红梅真是醉吴姬，浴罢偎风事事宜。吟次纷纷落红雨，小禽飞去动危枝。
从游法侣意何长，况更深云僻处藏。共喜春山有新事，小窗晴试露芽尝。
南来还复见春残，历乱愁人恰万端。贾谊少年能肆笔，太公垂白始投竿。
杨花满院掩深关，半折文书偃卧看。幽鸟等闲回睡眼，暖风时复破春寒。
春寒瘦骨病难禁，多谢新晴霁晚霖。自补衲衣矮窗下，黄鹂声好屡停针。
剧笑自知跻奥室，好诗安敢望门墙。饶君丽句春难敌，输我朱颜鬓未苍。
深院无人得散衣，海棠经雨更相宜。若为化作翩翩蝶，遶此扶疏竹外枝。
清绝新诗写硬黄，著籖端为密收藏。自惊短拙知何限，爱子高才见未尝。
酒入香腮笑未知，小粧初罢醉儿痴。一枝柳外墙头见，胜却千丛著雨时。
野梅官柳不胜春，妒面愁眉各鬬新。欲作清诗成瘦坐，生憎白雨解催人。
叶欲藏禽花没腰，春愁叠叠觉难消。碧云新月谁梳鬓，翠浪柔风自织绡。
凫鸥水暖聚圆沙，带雨春湖脉脉斜。翠线受风遮径柳，燕脂含雨隔篱花。
叶云谁剪芘花身，花厎何人笑语频。应是流莺诉心事，窥墙欲见恨无因。
一盏露芽袪睡思，半帘疏雨作愁媒。似闻池馆花如海，杖策当为得得来。
嫩寒清晓欲留春，睡足山中乐事新。珠玉等闲无胫至，风流全付茂陵人。
柳如西子舞时腰，飞絮初狂雪未消。多谢余郎造化手，解拈春色写鲛绡。
雨过清流走白沙，隔篱红杏一枝斜。可堪风日浓于酒，更爱君诗丽似花。
旧游新事两关身，花下清晨吉𠸻频。野步寻梅曾共乐，夜诗联鼎愿相因。
人笑才高真祸本，自惊诗好是穷媒。贪看百尺游丝转，忽见双飞乳燕来。
幽草青青绕竹扉，雨余人在杏园西。无端黄鸟惊春梦，正向绿萝深处啼。
春园南北笋过墙，墙下离离草更香。啼鸟野花无问处，苍山牢落下残阳。
暮年身世极南边，病眼愁看北客船。忆著金明池上路，宝津晴瓦隔霏烟。
年少无愁事业新，小诗写得楚江春。已知字字愈头痛，可是骎骎解逼人。
方见柳条堪结纽，忽惊梅叶解藏禽。春归掣肘径不住，院落残红一寸深。
闲愁一寸在垂杨，游丝百尺拖清晓。榆钱满地赎春归，山茶昨夜都开了。
人间花亦有仙骨，卯酉发妆呼不醒。醉里那知更岁月，韵高班草卧空庭。
桃花落尽柳阴成，寒食风光小雨晴。半掩宝书凭几坐，满庭芳草为谁生。
夜雨晓晴春盎盎，绿愁红醉思迢迢。独存滋味无人会，笑看柔风拂柳条。
嘒嘒新蝉绿叶遮，一声临晚到山家。未应春色全归去，犹有芳丛刺史花。
野水稻苗青拂岸，柘冈麦穗熟分岐。前村父老胥欢甚，笑指桥边露酒旗。
院落寥寥日正长，小梅初熟亚枝黄。午窗书引昏昏思，角簟宜开旧竹床。
流莺声老绿杨中，栏槛萧疏堕晚红。二十四番花信重，园林又觉转熏风。
南轩日静小帘开，百舌无端唤梦回。莫为杨花不相识，随风还解过墙来。
残书半折立风檐，欲步还慵睡未忺。忽忆故人谈笑处，擘莲尝芡御炎炎。
声华籍甚淛东西，胸次玲珑绝坎蹊。那料南来遭白眼，强颜腰作偃松低。
山县萧条早放衙，莲塘无主自开花。三义路口炊烟起，白瓦青旗一两家。
水阁风微快葛衣，沙村返照淡余晖。数声楚些无情思，不似吴中缓缓归。
我忆西湖山水清，君诗说尽欲归情。何时京口同烟艇，柔橹咿哑短作程。
皮似柿椑髪易剥，核如龙眼味芳鲜。满盘的砾如金弹，丛手分尝忆去年。
琅玕数本倚墙阴，新笋均条忽作林。昨夜小轩添得境，却烦佳月碎筛金。
梨杖晚经桑柘坞，园林秋尽露人家。破篱犬吠柴门掩，寒犊自归山日斜。
碧云红树晚相间，伫立不堪游子情。划破秋空一行鴈，断肠南去两三声。
紫梨红枣八九树，竹屋柴门三四家。机杼声迟秋日晚，遶篱寒菊自开花。
绿罗架上破红裙，占得春多独有君。那料晓来犹带雪，素衣丹顶鹤成群。
戏折寒梅画里传，便知香爨揽佳眠。爱吾花木逡巡有，干笑春风入暮年。
年年长恨春归速，脱手背人收拾难。那料高人笔端妙，一枝留得雾中看。
修叶闹花增秀色，为谁幽径撒秋香。还如此元行藏处，不为无人亦自芳。
一幅湘山千里色，碧天如水盖秋寛。磨钱作镜时一照，乞与禅斋坐卧看。
仙郎落笔敏惊鸿，文字追回两汉风。脱腕旧闻供十吏，探怀行看取三公。
无赖春风试怒号，共乘一叶傲惊涛。不知两岸人皆愕，但觉中流笑语高。
玉纤金钏隔窗纱，醉整残妆满镜花。撼地跳珠千丈白，骨飞宁复用毛车。
庐阜归心久未降，梦魂时复渡湓江。忽惊古寺秋庭上，翠蹙烟峦对矮窗。
成破须臾知世相，雨云翻覆见交情。何时一叶春湖阔，塞管横风夜月清。
正尔思山想归路，偶行看雪立阶除。忽惊昼永轩窗迥，推抵清寒拥燎罏。
怀中但自除衣垢，面上从教有唾痕。负日风檐成坐睡，梦随鸥鹭落江村。
莓苔徧地榆钱满，院落无人柳絮飞。信手翻书香篆冷，夕光山翠上窗扉。
措置已落古人后，猛省令人愧衲裙。庐山好处轩窗在，留眼归看五老云。
君才俊却海东青，鼻笑生华笔有灵。寄我小诗足风味，展开如对镜中形。
卧念高人最起予，时时想见秀眉疏。石门自古无佳句，寄语云山莫放渠。
道林烟雨久不到，忽见橘州芦雁行。笑里笔端三昧力，坐中移我过潇湘。
琵琶亭下孤舟宿，夜静风清水四围。蝴蝶梦中江月白，芦花鸣笛钓船归。
尽日舟中情思疲，晚来何处最幽奇。沙鸥数只妆江面，云带两条山画眉。
秋叶丛边风索索，迎宾亭下水弥弥。蓼花深处老渔父，更把床头羌笛吹。
从来佳句出寒饿，太白飘零子美穷。箸下万钱如有意，作诗遣兴不须工。
长欲探怀取卿相，对人信口比伊周。安知投老空拳在，句法不医双鬓秋。
慈云寺在古城隈，月阁风轩照水开。独倚阑干秋雨后，青山相逐渡江来。
渡头路入白云隈，断岸柴门窈窕开。忽忆去年曾过此，拂尘闲看旧题来。
浅抹浓堆翠却烟，老松无数更苍然。石梯又入千峰去，时见楼台夕照边。
楚国楼台凌九霄，软风行复弄柔条。当年弦管今何处，飞雪满空如舞腰。
数峰江上晓不见，指点先烦楖标条。却望苍崕寻折干，偃松梢重压龙腰。
寒岩花木鬭迎春，古寺修筠战雨声。负日晴轩成坐睡，朦胧何处鹧鸪鸣。
长马人家古道旁，秋来禾黍已登场。池塘水落菱蒲冷，篱落霜晴橘柚黄。
家在匡庐叠翠层，云开仿佛见微棱。褰衣欲上千岩去，隔岸扁舟唤不应。
要看红雨滴残春，作阵惊飞乱蝶群。好在一枝长不死，谩烦诗笔扫烟云。
玉骨冰姿过眼空，却烦摹刻倩诗工。暗香错莫知谁写，多谢黄昏一阵风。
残秋千里游梁去，破浪扁舟别我来。对坐无言看山月，一庭松雨在莓苔。
闲人忙事莫参差，各梦同床暗发嗟。相值一懽难把玩，摩头输子看京华。
轩上仙郎面如玉，槛前修竹翠于葱。壁开他日春眠足，应对同僚话故丛。
蹇驴醉頬兀红酣，眼艶秋波望翠岚。长向诗中见风度，爱君笔力似黔南。
口腹平生厌事治，上林珍果亦尝之。天公见我流涎甚，遣向崖州吃荔枝。
前身定是赤头璨，风帽自欹麻苎衣。久客琼崖看诗律，袖中藏得海山归。
我老又穷交旧绝，姓名面目畏知闻。餐痂是病竟不悟，裹饭相从独有君。
天公无计奈此老，时复致之拴索间。寄语故人休念我，幸因王事得游山。
轩前丛玉是谁种，笑里风姿件件宜。耐久节高真不屈，此情惟有雪霜知。
岁晏身心无一事，江山信美又吾乡。去年今日黄河北，夜趁明驼上太行。
老僧乞食城郭去，小阁无人独自登。急雨忽来添瞑色，诸峰领畧露寒层。
秋来林下偶相寻，松雨风泉一径深。小立听君临水语，十分知我住山心。
江山千里笑谈中，暖热寒泉出伏龙。却看秋容能拂掠，夕阳无语敛眉峰。
懽伯平生数往还，个中城郭未尝关。暮归健倒三四五，凭仗酪奴扶玉山。
西山出云青未了，九客凭栏一笑时。秋天便是一张纸，写取江南觉范诗。
小县风光秀句传，太平无象宰君贤。虽非社日长闻鼓，不是炊时亦有烟。
作官要自有家法，童稚熏蒸饱见闻。堆案文书谈笑了，先将勤政报君恩。
去年苛政如狼虎，盗贼縦横民散居。那料春来见天日，抱孙门巷买犁鉏。
社饮扶携春日和，柘冈麦垄竟相过。不因旧岁追胥苦，安得春来喜气多。
无数花红霞委地，几重云碧幕摊空。遥知客退西园里，尽落登临语笑中。
庭讼凋残道气增，早衙清磬夜香灯。吏人莫作官人看，我是南州有髪僧。
弄晴雨过秧针出，花信风来麦浪寒。想见丰登民讼少，长官行折道书看。
烟鬟散乱犹梳月，谷口含胡欲吐云。山寺闭门春睡足，可怜凭槛不同君。
家山又产灵芝瑞，天独于君著意深。层秀已成重盖兆，色黄更类笏头金。
器分三足真神物，具体而微有旨哉。我识地灵先献瑞，知公才业足盐梅。
剩水残山惨淡间，白鸥无事小舟闲。个中著我添图画，便似华亭落照湾。
分外浓甘黄竹笋，自然微苦紫藤心。东坡铛内相容摄，乞与馋禅掉舌寻。
二十六窝猨臂上，夜晴引手酌星河。忽惊此地羊肠险，世路羊肠崄更多。
赤髭病客烟瘴面，漆瞳道人冰雪容。俯槛夜残看落月，不知脚下有千峰。
人间热恼不到处，一室篝灯到晓明。枕臂聊为吉祥卧，雪猨声与梦俱清。
屋老僧残湘水滨，丛林气象傲比邻。莫嫌川客贫彻骨，满院青春不借人。
杖藜庭下花如海，红浪颠风急雨时。分得春归无著处，都将裁刻入新诗。
春眠失晓殊可喜，红日曈昽闻唤起。平生嚼蜡观世间，一觉梦乡如此矣。
吹鬓风俱小雨来，残红扫尽露苍苔。稻畦绿锦无边幅，更欲烦君为剪裁。
一庵万事不挂眼，孤坐枵然龟六藏。漆园摸索太饶舌，强为立名为葆光。
画戟丛中小寝惊，日长闲试道衣轻。含风广厦过微雨，宾从时闻下子声。
万古湘江绕故城，水光夕照动檐楹。行人仰看春风软，吹落凭栏笑语声。
烟雨溟蒙暗小窗，湖山堂下水连江。已欣一叶浮千顷，更爱飞来白鸟双。
倚栏天际数归帆，春在沧州数笔间。我与小楼俱是画，雨中犹复见庐山。
清明雨过快晴天，古寺寻春亦偶然。浓笑春风穷似我，也将柳絮当榆钱。
若逢梦蝶庵中老，为道归期压旧年。肯施独龙冈畔地，大胜小岭买山钱。
倦卧耆阇峰顶云，呼船闲立楚江𣸣。爱师任运如湘月，影入千江体不分。
云泉措置万事外，须髪凋零伸欠中。想见龙城山下路，一川秋色稻花风。
小雨初晴上元过，湘江水生图画开。江南今日且归去，杜宇啼时还复来。
客情容易到双眉，干没晴湘夜月晖。风露满庭人未寝，飞萤故入小帘帏。
长廊广殿午风清，禅倦何妨曳履行。欢喜闲中有奇事，镊髭空对纸窗明。
兑高山水目清晖，雨勒孤云放縦飞。多谢炎凉摧溽暑，更阑静极忽僧归。
饱霜毛颖泛松煤，窗底鱼牋自在开。琢得小诗清似玉，步筇时遶紫莓苔。
此生身世两茫茫，醉里因君到故乡。沧海何曾断地脉，白袍从此破天荒。
别后时时想见之，朅来吐语便能奇。夕阳寒带殊山雨，写出萧郎醉里诗。
万锺我欲解带食，双璧从来赐立谈。君视新丰独杯客，不因州县著来簪。
锦堂闻有传夫子，马鬛仓官卧夕烟。未展玉堂挥翰手，却来从我弄云泉。
秀句端如我晚烟，白髭画出石门禅。未论翰墨惊流辈，只识萧郎亦自贤。
五鼎八珍非我事，曲眉清倡乞人争。一帙冷斋夜深话，青灯相对听秋声。
插身在俗热恼处，留眼看山寒翠中。修径扫除知有寺，忽惊窗户湿青红。
长爱东坡眼不枯，解将西子比西湖。先生诗妙真如画，为作春寒出浴图。
行尽湘西十里松，到门却立数诸峰。崇公事迹无寻处，庭下春泥见虎踪。
扶策经行此堂上，万峰翔集汉江津。山林未放公深隐，只恐功名逼逐人。
小停与客登临处，闲暇江山又故丘。最爱名花每含笑，更怜幽草解忘忧。
亭中偶坐悠然见，不学王郎拄笏看。多谢秋山每倾倒，泼云秀色堕栏干。
闲来禅室倚蒲团，幻影浮花入正观。江月松风藏不得，大千俱在一毫端。
襄阳林壑精神处，此地正如眉目间。笑看弓弯弄云水，风流那减谢东山。
永怀焦管愧平生，任运无心更道情。野火烧庐成露寝，暑天因浴亦江行。
城中信宿无所诣，径作思山破雨归。偶过南台同野饭，听公放意说岩扉。
楞伽本在海中央，钵具悬知挂旧房。不泛木杯惊俗眼，一蓑烟雨渡潇湘。
隔屋江梅欲堕飘，幽香细细故相撩。披衣春晓无人见，小立微闻意已消。
迈往高风不可攀，老成今独见波澜。平生嗜好如漫叟，更在浯溪烟水间。
旧闻清宪使临卭，今日公能继此风。舍者从教坐争席，玩龟不废抚焦桐。
枕孤衾冷月空斜，卧看青灯自委花。逸想醉翁非梦语，酒醒能道客思家。
斗折清江接暮林，堕江残月水浮金。松间有风自成曲，清坐不须重整琴。
贪看江草间江花，不觉移舟著浅沙。数笔潇湘春自晓，橘丛离落露人家。
湖山景物亦相知，岂独纱巾坏衲师。喜我远来何以见，夜来湖水满平隄。
谁开幅纸如方镜，照见巫山十二鬟。若信朝云是呵雾，许愁那复置眉间。
芦花蓼花能白红，数曲秋江惨澹中。好是飞来双白鹭，为谁粧点水屏风。
露井银床照碧苔，地灵献瑞亦奇哉。将成万寿千楹搆，故遣双莲一夜开。
小轩只著竹方床，散髪陶然夏簟凉。手倦抛书成午睡，梦回齿頬带茶香。
到天亭下开春晓，丛折万峰螺髻青。瘦策缘云上峰顶，为谁粧点夕阳屏。
天阴连日不成雨，古寺无人鸟雀喧。立尽黄昏门半掩，缩肩裹被作猨蹲。
风骨东瓯语带吴，见君满眼是西湖。径山河上今佳否，想见年来鬓亦枯。
十年不得吴中耗，凋尽耆年付等闲。闻道瘦规颜愈少，独余此老殿湖山。
遥知与客登临处，看得云山到落晖。四注小亭清入画，万竿寒玉碧成围。
万身高节清癯老，四座飞簷寒影间。门外黄尘吹鬓者，有谁见此坐看山。
溪上江山似故乡，朅来卜筑近鱼梁。会须一叶浮秋浪，卧看惊飞白鸟行。
文章风节冠中朝，耸壑昂霄太华高。想见山阳宾从上，醉围佳丽写临皋。
孤凤丹山五色雏，人呼身后秘行书。高标秀彻如春晓，更爱含风万顷湖。
野径无人花竞芳，淡红疏碧间轻黄。不须折向尊前供，杖屦归来已自香。
山中流水水中山，尽日青藜共往还。闲向僧窗看图画，不知身在画图间。
幽花疏竹冷梢云，江北江南正小春。但得青山常在眼，不妨白髪暗随人。
别开山径入松关，半在云间半雨间。红叶满庭人倚槛，一池寒水动秋山。
白水连空不见村，冥冥细雨湿黄昏。秋山咫尺无由到，须信关人不用门。
秋山木落见遥村，取次人家只隔云。一阵西风雨中过，数声笑语岭头闻。
蒲柳冥冥花已残，水田南北是青山。晚村归路闻啼鸟，家住寒云缥缈间。
元石无尘处处青，一谿花照碧天晴。山云乱却来时路，鸡犬惟闻洞口声。
漠漠烟云映碧流，暖风晴日动鸣鸠。何当绿叶枫林下，杖屦相追结胜游。
出御未闻归北阙，角巾长念入西台。林间三月花犹在，第恐春风作恶来。
柘冈阴满雨初晴，野迳无人独自行。一饭茅斋最潇洒，香芽如玉待君烹。
水月道场严浄久，空华人世落残余。骨埋龙阜谁名宝，却在鹰巢不姓朱。
天下心知不可藏，纷纷嗅迹但寻香。端能百尺竿头步，始见林梢挂角羊。
凉温远近转增疑，不答当渠痛处锥。当逐小儿争未已，仲尼何独古难知。
灵云一见不再见，红白枝枝不着花。尀耐钓鱼船上客，却来平地摝鱼虾。
相逢一拐大梁间，妙语时时见一斑。我欲从公蓬岛去，烂银堆里见青山。
庐山殿阁如生成，食堂处处禅床折。我此三门如冷灰，尽日长廊卷风叶。
前朝诏住栖贤寺，雪夜逃居岩石间。想见煮茶延客处，直缘生死不相关。
红楼晓色催宫漏，紫阁春光杂禁烟。风定玉炉香影直，日融金掌露华鲜。
灵云一见不再见，红白枝枝不著华。叵耐钓鱼船上客，却来平地摝鱼虾。
以字不成八不是，法身睡著无遮闭。衲僧对面不知名，百众人前呼不起。
十载灯前笔下耕，如今鴈塔幸题名。他年若遂平生志，肯为长檠弃短檠。
十年两度到秦川，每忆东归意浩然。何况驱车度殽渑，眼前都是好风烟。
金风萧瑟动疏帘，细雨霏微拂画簷。篱菊半开家酿熟，自慙生理胜陶潜。
至后光阴争一线，竹轩小阁兽炉新。卷帘賸放冬曦入，暖律浑如洞府春。
排危盛气冠英雄，逆耳忠言悟沛公。何事时人太求备，欲将瑕翳掩前功。
梦想天平紫府开，却嗟匏系在铜台。山灵有意憎尘俗，不许寻芳暂到来。
清晖堂下相从夜，见说崔桥自昔游。别后不知能几日，却来桥上系扁舟。
霜汀野岸清宵月，偏照蓬窗不寐人。遥想塞垣千里共，可怜名宦阻相亲。
北山逋客今何在，西塞从军各未归。欲访草堂寻旧隐，恐教猿鹤谩依依。
稻醅初熟鹅儿色，金橘方包弹子新。寄与乡朋供一醉，捧觞应笑独醒人。
扁舟深入水云乡，浩渺浑疑带远江。蓼岸阻风还度日，夕阳依约照篷窗。
谁家方响闻莺声，恰似年时在帝京。宝马金鞍芳草路，却教潘鬓二毛生。
丹心忧国梦魂间，祗恐清霄亦未闲。枕上几回游魏阙，觉来聊且看闽山。
秋兰馥郁有幽香，不谓无人不吐芳。最好移根来一室，试纫幽佩意何长。
双莲争秀漾清波，雾卷烟收认两娥。枫落澄江秋欲尽，半池霜倒奈愁何。
溪荪得地恣芬芳，三尺挥空剑刃长。闻道仙人尝采掇，涧边栽植对朝阳。
鸣钟列鼎心无累，茹糗羮藜乐亦全。解把穷通为一致，此生何处不超然。
咸平岸下分襟日，襄邑亭前把臂时。十载光阴惊一梦，塞尘踏尽鬓如丝。
霜毛一别各毵毵，兴味年来老不堪。横槊赋诗休塞北，扁舟垂钓渐江南。
弟兄交契比雷陈，白首相看意转亲。收拾壮怀同老去，江皋他日幸相邻。
凿沼因方类介圭，雨余泉石转增辉。排空恨乏乘风术，去傍沧浪濯我衣。
双桂亭亭傍竹斋，窗前会见紫花开。它时酿入椒浆后，香逐和羮满座来。
团团双桂拂茅斋，虚幌疏櫺尽日开。会待高秋风露下，清香飘泛月中来。
此君潇洒绿筠抽，直干凌云碧翠浮。想见风枝陪宴坐，囊封草就告嘉猷。
翠叶田田粲绿云，黄金苞实露华新。遶亭虽乏千株广，不羡当年万户人。
水晶绛雪旧驰名，珍重移来近野亭。看取薫风炎暑际，丹苞万颗粲繁星。
门外行人困郁蒸，不知萧寺有溪亭。暂铺冰簟闲伸展，一枕清风午梦醒。
暑途白昼倦趋程，月暗泥深夜阻行。却羡野僧无一事，布衣蔬饭任平生。
昔年官守在铜台，两槛疏篁手自栽。劲节浓阴还在否，清风应为故人来。
东归顿觉马蹄轻，𥩟望天台景色新。遥想故园芳草盛，一番桃李又烘春。
马前山色入吟鞭，马上行人思涌泉。枫落吴江何足道，好诗今拟谢临川。
故园一别四经秋，倦宦东归念昔游。下马邮亭开病目，壁间依旧见银钩。
燕子无情语亦稀，春风池沼自涟漪。当年胜事归何许，苔没龟趺有旧碑。
画桥红去卷蛾眉，台榭遗踪草树迷。犹有天然无限意，一池春水浴凫鹥。
蔓草春深绿更齐，玉鞭何处选芳菲。旧时锦绣丛中蜨，却傍疏篱野菜飞。
云雾阴阴阁太虚，雨余蛙蚓上阶除。山颓井塌应无奈，大有人愁化作鱼。
道行妻子尔胡颜，闾巷封侯亦不难。直使荣华倾后世，朱池终媿近严滩。
欲摘金英露湿衣，暗香还逐晓风微。仙翁可解追时节，心想何妨举世非。
玉色谁将巧染丹，粧成娇脆学应难。谢家儿女空才思，不似枝头许细看。
洗眼贪看幼妇词，玉人空遣暗相思。凭谁为报归期近，趁得桃花烂熳时。
挥麈论天幸此同，酒杯共笑夜炉红。共须速了公家事，相逐西湖泛暖风。
陆羽甘泉冷似冰，松江因向令贤明。要须更取中桥水，欲看三君子鬭清。
土牛分尽彩泥香，动地欢声入寿觞。倍觉今年春意好，上元灯火鬭风光。
碧波楼下银塘晚，丽日亭前瑶草新。和气满城催燕乐，风流太守最宜春。
暖风渐绿池塘面，和气先薫花草心。欲识春来何处好，曲屏新称画堂深。
绣阁佳人拂晓粧，争持春酒贺春阳。鬂云总把梅花插，帘幙春风一种香。
金裁宝胜翻珠髻，云染华笺贴绣楣。庭户春归何所觉，暖风吹雪下琼枝。
年登五九百无成，谁与焚香祝寿龄。浊酒一杯萧寺里，清风犹喜对华亭。
道懃三昧起膏肓，甘露醍醐散满堂。况有星郎碧云句，坐令西域识清凉。
门外青山玉作围，沟塍连络稻田肥。多慙薄宦辜猿鹤，一换星霜始一归。
潇洒东阳笑十围，未应裘马羡轻肥。稻粱浪遣成蓬梗，辽鹤殷勤祗𫏐归。
蔽日揺风碧玉林，行人端为驻清阴。可怜寂寞垂亭畔，争得轩窗伴啸吟。
白汗交肤不可衫，濯缨空羡水如蓝。林泉学道平生志，末路嗟谁与指南。
海乡何处是瀛洲，咄咄凭谁赋莫愁。衣袂可怜尘土涴，沧浪长忆钓鱼舟。
凡木无端折大风，玉摧成竹救无从。我来急召邻翁语，为护春筠长箨龙。
风肓木蠧堕瑶林，狼籍千竿翠碧阴。凭仗邻翁好收拾，尽教裁作凤皇吟。
百花台上小蓬莱，碧玉嶙峋照眼开。曾念萱堂少佳致，不知何夕定飞来。
南来无侣路三千，八月荒村看月圆。独酌不成眠未得，静随寒影落天边。
云垂旷野路漫漫，策策秋声作莫寒。已分故园天様远，不知何处是长安。
零落残红莺语歇，荼蘼正是花时节。金盘带露剪琼英，恐逐杨花舞飞雪。
春意不随桃李歇，香浓飘到薫风节。为君镇日守闲窗，绝胜当年映寒雪。
寂寞王孙游骑歇，香风何许追嘉节。故应金谷拥笙箫，独倚竛竮架头雪。
吹尽柳绵香不歇，仙姿那把春为节。枝头疏蜨解寻芳，忆得仙腰舞回雪。
修竹弄风新雨歇，瑶英玉蕋攀高节。折来解恼北窗吟，只合闲拈映胸雪。
幽窗残梦午声鸡，犬吠人家草舍微。惆怅十年无限事，又听啼鸟送春归。
夜雨阴风剑自声，几嗟牢落向江城。冷猿秋鴈犹堪听，一寸古心谁与明。
芙蕖池馆酒杯残，筞筞秋声入夜寒。月照蓬窗耿无寐，起看星斗一长叹。
千古文章水一杯，功名谁是百无灾。悬知不改钩如曲，与子云山归去来。
数间茅屋冷如冰，久住与人亦有情。最忆蟠轩新种竹，夜深谁与听秋声。
吾属生涯事事迟，规营端与世间违。等闲庠序消寒暑，准拟三年看一飞。
泮宫风化自岩廊，青珮雏莺学语忙。惭愧薄游聊有偈，不全无力赞垂裳。
寒离北阙三冬雪，暖破南州二月风。欲访故人增感慨，霜蹄犹立马群中。
月照星河织女机，春风花草弄晴晖。楚宫台榭堪寻访，□见容斋数日归。
十年归梦绕庭闱，薄分都缘触事迟。玩水看山宁所乐，此心犹赖有君知。
敢为骄騘惜障泥，烦将接淅问迟迟。直须日夜驰三百，慙媿吾人过月知。
山下烟光碧玉溪，竹间禅寂白云扉。高僧久住清凉国，应笑风尘满客衣。
龙游龙归已绝尘，空余顽石隐归云。当时一昔犹嫌久，岂谓虚名万古存。
高出云端谢世喧，碧天秋静镜无痕。尘缘不向尘中见，聊与游人洗眼根。
野塘风细度香莲，碧涧云深响玉泉。从此西湖不须到，淡烟寒月一家天。
偶随鸥鸟度寒溪，寂寂禅关半掩扉。翠玉万竿迎晓履，欲凭风露濯尘衣。
去来踪迹等游尘，谁向蘧庐觅道根。岩穴故应无别异，镌题空有姓名存。
林远浑无鸟雀喧，山青那觅烧霆痕。三千眼界云霄上，十万人家草树根。
好山堆翠拥金莲，花屋笼云傍石泉。秋沼英蕖半开谢，直须饶占一壶天。
谁遣声名速置邮，不才如我自休休。知君只惯红裙饮，可是官身不自由。
山城春色雨兼风，谁访扬雄寂寞中。知是高轩应倒屣，妙谈全胜梦周公。
璧水相逄似梦中，天涯踪迹偶然同。为君鼓棹吹长笛，谁似乘流更御风。
主祀传家已倍迟，便须真是桂林枝。他年不媿琼瑶赠，应被人言趒灶儿。
武陵溪上万花翁，花落花开醉脸红。应笑误游尘世客，却随风水去匆匆。
马足车轮恋日闱，几人高遯蹈家肥。少陵秪为趋朝懒，万里云山取次归。
试说栖真是若何，鐡牛安卧到新罗。个中消息凭谁会，古庙缘墙长薜萝。
银河一派接天来，碧玉千峰照眼开。我欲乘槎访仙去，却疑身巳在蓬莱。
画栋岧嶤倚翠微，玉箫声断紫烟飞。凭阑万里秋光老，谁会长吟久未归。
金风淅沥叶飞黄，独倚殊姿逞豓阳。谁道化工无鉴别，故应奇特属花王。
破碎江山不足论，何时重到渭南村。一声长啸东风里，多少未归人断魂。
曾统山西十万兵，腰间宝剑血犹腥。山僧不识英雄客，俣必叨叨问姓名。
日脚烧空意欲燃，山行六月道闻蝉。自怜不及高枝上，饱汲清风不费钱。
突兀当空势不群，崭然头角起祥氛。毗陵自古多英傪，可信孤峰解主文。
心法双忘犹隔妄，色尘不二尚余尘。百鸟不来春又过，不知谁是住庵人。
学道犹如守禁城，昼防六贼夜惺惺。中军主将能行令，不动干戈致太平。
不耕而食不蚕衣，物外清闲适圣时。未透祖师关棙子，也须存意著便宜。
十二时中莫住工，穷来穷去到无穷。直须洞彻无穷底，踏倒须弥第一峰。
船子当年返故乡，没踪迹处妙难量。真风徧寄知音者，铁笛横吹作散场。
少年亡意学经纶，老矣空余此一身。面似髑髅头似雪，却来岩谷继前尘。
绿阴深处竹篱遮，也有红花映白花。却忆故乡卿相第，不及张三李四家。
晓来雨过槐阴润，午霁风摇麦浪寒。自愧此身徒扰扰，未知何处可偷安。
南枝北枝春事休，啼莺乳燕也含愁。朝来回首频惆怅，身过秦川最尽头。
西来几被雪霜埋，鸿雁嗷嗷莫强猜。今朝始踏商山路，高视浮云任去来。
梁王宴罢下瑶台，窄窄红靴步雪来。恰似阳春三月暮，杨花飞处牡丹开。
淋漓戏墨堕毫端，雨湿溪山作小寒。家在严陵滩上住，风烟不是梦中看。
故乡深落落霞边，雁断鱼沉二十年。写尽彩牋无寄处，洞庭湖水阔于天。
春闺晓起泪痕多，倦理青丝髪一窝。十八云鬟梳掠过，更将鸳镜照秋波。
侍女新倾盥水汤，轻装雪腕立牙床。都将隔宿残脂粉，洗在金盆彻底香。
红绫拭镜照窗纱，画就双眉八字斜。莲步轻移何处去，阶前笑折石榴花。
薫风无路入珠帘，三尺冰绡怕汗黏。低唤小鬟推绣户，双弯自濯玉纤纤。
寒月侵窗独在檠，幽人燕坐梦魂清。一从拾得空花病，十日不闻鼙鼓声。
春云漠漠雨垂垂，水满平畴秧稻时。青蒻绿蓑晚归去，为问市朝侬不知。
山河景色本无偏，须信壶中有洞天。明月端地临不夜，珠宫玉宇澹娟娟。
闲寻短棹问溪源，乘兴真为载酒船。应学二疏辞汉早，胜游兼作地行仙。
绿暗红稀禁火时，使君轩驭雨仍随。清风吹得江湖句，争遣诗筒挑鼓旗。
欲追急景去如飞，剩赋新诗酒百卮。倒载接䍠扶酩酊，恰如山简醉归时。
新醅泼蚁绿溶溶，时为贤人复一中。况有能诗庾开府，论文兴叹有谁同。
睡蛇已死得安眠，扰扰尘中学坐禅。我欲退休从杖屦，春明门外有云泉。
山行六日已逃空，况入青冥窈窕中。欲写姓名孤绝处，恐君遗恨不吾同。
出谷泉声已转雷，忽惊山断见离堆。寻溪便欲挐舟去，留取他时雪夜来。
买得芒鞋拄杖挑，心先向足蹑云霄。山林本是吾归处，不待移文辱见招。
远酾清颍入溪渠，左缭孤城转古墟。岂止江湖来席上，一苏穷泽十千鱼。
暗泉百道草间鸣，已觉圆荷翠盖倾。拟欲挐舟江海去，门前归路是春明。
一叶何时纵櫂歌，空悲急景怨羲和。斜风细雨添愁绝，青蒻蒙头映绿蓑。
兵厨酒色似鹅儿，计泛楼船会有期。苇折荷枯秋露净，更看镜面渺弥时。
叔度平生挠不浑，注之不满挹无痕。甘棠讼息篮舆晚，目送牛羊自下村。
华堂玉烛夜沈沈，淡月疏星作雪阴。天为王孙醒醉眼，晚来雾淞入千林。
拥鼻袁生方块然，不知玉色浩无边。西陂欲与稽山并，贺监风流太白船。
西城夜雨一追攀，前辈风流顿觉还。穷似少陵无裋褐，空怀大厦庇千间。
百尺危台高入云，欲将罗绮炫强秦。长平一战坑俱满，台上应无豪杰人。
十里山行步步高，阴风怪穴乱呼号。孤灯独掩柴门夜，骨冷谁分范叔袍。
墙东凿牖纳朝光，掘地为炉土作床。快燄生薪聊御腊，茅茨未必愧华堂。
自扫空山勃落柴，夜深犹复拨残灰。更招野叟谈伧语，旋㔉蔓菁手自煨。
傍舍孤嫠八十余，背无完絮况裙襦。分衣愧乏庄公惠，纸被聊将慰老臞。
勿轻三士各鸢肩，气吐虹霓诗涌泉。共与扶持加药饵，要令山泽著臞仙。
暂抛尘土扣云扉，山色空蒙翠湿衣。涧水松风俱有恨，道人瓶钵几时归。
宝冠题榜意已到，竹阁作铭言岂多。入室人人知是默，谁知个里有倾河。
洞里桃花无数开，玉人不肯放春回。未容梅福休官去，应怪刘郎独自来。
凤凰岩石最棱嶒，十载重来强一登。怪底岩前能寂寞，年来失却两诗僧。
陈迹都来俯仰间，空堂遗像已斓斑。白云谁道无情剧，犹向山前自往还。
鐡面苍髯见旧诗，人间物色转参差。君家好本烦相示，要识沧浪晚步时。
公子言归岁月深，弦歌犹自有遗音。谁云故国无乔木，看取青青著作林。
父老分明识长官，青衫绿鬓照朱颜。故知廊庙经纶意，也似鸣琴百里间。
闻道爱民如爱儿，从教闾里作儿嬉。纷纷行路皆垂白，知是当年不忍欺。
羽物从来数易完，张生妙笔更多端。东山诗老今黄壤，野鹊寒林忍更看。
醒心亭下水悠悠，归棹匆匆更少留。何日飘然五湖去，醉吟还得过浮邱。
春日寻常醉不醒，而今春日若为情。青丝纤手成陈迹，举案齐眉已隔生。
朔风吹雪满长安，闽越生来不识寒。却有暗香飘六出，不须借与外人看。
短短犀簪尚带泥，重重书卷已参差。题诗分赠君应笑，何似东坡喷饭时。
平生学道竟何知，不觉垂垂两鬓丝。六义赖公多比兴，一言犹足慰朝饥。
春风吹面立多时，此句谁知好色丝。未许饮河同鼹鼠，只消玩味已忘饥。
玉粉盛来祗小盘，仁人览物不徒然。岂惟廪赐皆民力，牛磨团团转几千。
土木形骸付等闲，祇应饮啜亦皆然。蒸来十裂已堪笑，何况长持饭几千。
涨水经春处处通，悠悠双桨夕阳中。谁教醉眼添诗思，不是松江万顷红。
顺水知人欲到家，扁舟拂地过天涯。寄声幕下红莲客，稳放银河八月槎。
当年玉帐抚辕门，鼙鼓声中十万军。妙畧未应随手尽，诸郎才气各凌云。
大手从容静塞尘，人间犹诵病参军。诗家态度公能继，还见春空蔼蔼云。
珠霰瑶花糁暮天，乱侵酒琖洒吟牋。须知望雪亭前客，不学袁安闭户眠。
郊原草木尽枯荄，重雾阴云扫不开。骑马拥袍何处好，梅花门外探春来。
塞上何时谢抱关，优游琴酒旧家山。小桥小艇相过处，横径横塘一水间。
客里相看常草草，酒边一笑莫匆匆。明朝各自东西去，回首江山宿雾中。
郭外青山带势斜，松篁深处子真家。年来钲鼓浑无事，卧看残阳映落霞。
谈经长下董生帷，知有蛙鸣在曲池。说似青衿来学者，莫因聒聒乱心思。
春来蛙黾满陂湖，勿为繁声便疾渠。万物尔时均长养，洒灰未可信前书。
水畔萤飞雨过时，天涯逐客独思归。惯听相应昏昏月，好在横塘旧钓矶。
州县徒劳可自咍，便怜三径老莓苔。拂衣未作归来计，且把黄花到处栽。
正色最宜霜后见，清香自是药中珍。明年把酒东篱下，采采何如旧主人。
节过霜风衮衮来，幽丛浑欲卧苍苔。故知短簿朝天去，更为渊明特地栽。
长笑麝脐难作敌，未饶沉水独称珍。移根只好留闲处，不见纷纷药市人。
三载相从乐有余，也知志业在诗书。柳亭蘸甲分携后，更有何人得似渠。
寻常送客一樽酒，醉聴离歌亦惨颜。今日匆匆折扬柳，高阳关里唱阳关。
百金买得玉麒麟，千里看他气欲犇。知子犹能守家法，不应骑去傍人门。
多谢故人怜逐客，不辞追路到吴山。谁知别意添凄断，却送归舟出北关。
腊尽江梅未放春，欲将何物赠情亲。端居陋巷有真乐，寄语吴门老丈人。
明朝八蜡徧群神，今日风光渐可人。须信少陵能体物，分明腊近已含春。
午枕昏昏迎好梦，斋房寂寂称幽人。却思寒夜诸公子，解作霜台一笑春。
云琐兰皋十畆园，苍官青士自譍门。何须风雨遮来客，应怕莓苔有屐痕。
当年诗酒早盘桓，无数萧萧碧玉竿。雨箨风梢如好在，故应知我转头看。
门外游人拨不开，城阴小径点莓苔。疏枝淡蘂深深处，只有春风自往来。
梦中眉目尚分明，一过空堂百感生。怀抱牵衣今已矣，春风渺渺暮潮平。
闻道三千惟一心，未应百万怕王寻。可怜千载兴王地，城郭摧頺树草深。
笑指蓬瀛第十洲，青山历历水悠悠。眼边江舸何匆促，寸步教身不得游。
尊酒都门昔解携，绣衣持节大江西。却寻十载经行地，半壁新诗手自题。
岩壁经春长薜萝，洞门乱石自嵳峩。山僧祇爱云长在，不道人间雨未多。
飞琼端是张公女，独对东风无一语。粉泪盈盈春欲暮，看尽夭桃作红雨。
山城红紫看犹蘂，野蝶游蜂祇漫猜。却是此中春较早，等闲行处亦花开。
此生贫与病相兼，从仕居闲两不堪。莫怪年来有茶癖，要看滋味在余甘。
迁善宜将窒欲参，此轩名损亦何谈。古来种种无非学，更好从头问老聃。
投宿山房第二回，壁间题字已尘埃。簿书奔走浑无定，更解偷闲几度来。
浩浩长河去不回，先生风采亦悠哉。累累古冢漫秋草，日暮牛羊自下来。
芦苇萧疏倚断垣，贾家犹有两三村。锄犁蓑笠纷纷去，知是先生几代孙。
涨河秋水日浑浑，独放扁舟过贾村。记得尘沙厌为客，初浮清汴出都门。
横塘归路尚间关，环翠轩中几往还。山水祇应随处好，不劳回首白云间。
好是清风五月寒，便教忙杀也盘桓。最怜池水荷花满，不与诗翁一处看。
帘卷清霜晓尚寒，好峰重叠在阑干。登临每恨青山远，今日青山枕上看。
方沼圆荷十数个，短墙新竹两三竿。凭栏尽日犹无厌，却借行人一饷看。
得得来寻斗野亭，亭今已作镇官厅。壁间多少新诗句，见说当年聚德星。
忆在河间醉柳亭，十年南北叹漂萍。举头河上如相识，多谢逢人眼更青。
忆昨篮舆出城郭，灵芝轩槛共徘徊。故人短棹今天末，斜日湖山我独来。
病躯自觉海天遥，瘦马谁教作意跳。也是诸侯老宾客，不妨造物恶相撩。
兰陵公子留题后，野草闲花变四时。惟有此君犹好在，年年添得岁寒枝。
亭亭一气自浑沦，蔼蔼和风与庆云。画手千年聊写似，岂知天未丧斯文。
每欲扁舟老江海，不堪五斗尚尘埃。烦君且觅天台纸，待取横塘居士来。
客心日日是尘埃，寄语家山好在哉。流水松风无梦寐，谁能特地抱琴来。
庐阜远公真好事，白莲社里尽高才。师今更不曾沽酒，底事渊明日日来。
白髪庞眉一老僧，扫除缘事室如冰。案头唯有新诗轴，自说风流令尹能。
天涯此日逢周子，海内今年得吕侯。自笑种顽终不比，可怜迂阔暗相投。
石桥松径入招提，尽道分明是虎溪。却恨归鞍太匆促，不能月下听猿啼。
东林未到闻人说，护国门前最逼真。亦有远公能好客，他年同作社中人。
偶过清轩坐饷时，道人煮茗索题诗。红尘六月门前路，疏雨泠泠滴小池。
一赋流萤二十年，短篷还是未能眠。此生扰扰何为者，寄语诸儿各勉旃。
酒酣诗卷几赓酬，十载光阴一转头。休听空阶鸣夜雨，何郎双鬓不禁秋。
唤我来看访戴图，溪山惨淡雪糢糊。扁舟也待江湖去，更有王维妙手无。
莲社群公迹已陈，壁间诗句尚清新。湖山俛仰成今古，更好留题遗后人。
楼前湖水与隄平，湖上周遭翡翠屏。徙倚阑千聊寓目，知公教我醉时醒。
藕花乱点水中天，小雨轻阴淡暮山。试倩舟师连荡桨，要随飞鹭过前湾。
鸣琴余暇即湖山，飞鹢传觞缥缈间。只恐双凫朝帝所，不容长伴老人闲。
几年尘土客京华，梦到西湖佛子家。今日扁舟还似梦，不知流落在天涯。
苹末浑无向晚风，湖光湛湛磨青铜。平生个处要如许，尘垢从今一洗空。
雨过孤峰濯翠鬟，亭亭倒影夕阳间。夷犹待看湖中月，可奈城门欲上关。
借马登高日已曛，一尊眊矂自相亲。可怜山奥无多地，著尽秋来没兴人。
病告看看近两旬，登高一一听诸邻。佩萸谁是佩刀者，落帽多应落解人。
一牛动是万钱值，墨指一作何纷纶。安得田家真有此，坐令四海无饥民。
出处由来祇一涂，区区分别欲何如。试看信手作毛角，绝胜当年陶隐居。
春日横塘绿渺漫，扁舟欲去重盘桓。谁教向晚亷纤雨，又作残春料峭寒。
春来几度过灵山，不觉穿林锦箨斑。可是人间未炎热，冷泉终日自潺潺。
周遮岂得吾徒事，省浄还为世俗嫌。若把清风召人客，已应赛过水晶盐。
长空翳翳木落处，流水浑浑沙尽头。安得此身生羽翼，眼中长见钓台秋。
钓濑沉沉月一钩，鱼龙夜夜尽回头。狂奴活计非公意，乞与江湖万里秋。
学道谁言百不忧，栏干尽日倚楼头。须知横雨千山暮，不比西风一叶秋。
扰扰争碁局与筹，也知一著在前头。终朝下手浑无处，为底无人问奕秋。
请公早早泛虚舟，多少行人在渡头。看取清风起苹末，片帆歘过五湖秋。
平生有志慕前修，叹息因循渐白头。端向岁寒看松柏，始知凡木不禁秋。
岭北无端去抱关，岭旁便是旧家山。回头试觅归时路，只在行人顷步间。
去去来来今几秋，霜毛渐渐满人头。束书匣剑平生事，斜日江山独倚楼。
扶疏弱柳绿初匀，哑咤黄鹂语未真。行路逢春浑不觉，却须说似探花人。
世俗亦知千里远，却将凡马被雕鞍。何人欲识真龙种，好向岩头子细看。
曾陪杖屦古荆州，十载光阴一转头。扰扰红尘长满眼，峩峩三岘独横秋。
当年一笑得英游，共吊沉碑汉水头。回首鹿门高遁去，人间姓字亦千秋。
先生见告汉江上，居士归从庾岭头。白日火珠无玷翳，闲花野草是春秋。
登赏犹䜣诗友俱，不知赵子更来无。暮天好处须同赋，乞与人间作画图。
新麦纷纷落硙时，旋看片片作银丝。先生自足醍醐味，恻隐犹怜穉子饥。
山上徜徉湖上归，月明千顷浸玻瓈。明朝有客朝天去，多少红尘在马蹄。
客到需堂日已曛，从容樽酒话情亲。欲来却去知何事，笑杀当年访戴人。
簿领他年解印归，尚怜江上子鱼肥。扁舟不学鸱夷子，只要清陂作钓矶。
午枕欹时睡思迟，含风百顷碧琉璃。人生适意当如许，莫遣尘埃外客知。
取次题诗留屋壁，从他传唱落渔家。禅翁好事还堪笑，枉却青青一尺纱。
主人还往多佳客，小阁逢迎不计时。蘸甲一杯梅福醉，挥毫半壁子云诗。
雪消谿谷已含春，雷动枪旗一簇新。解道人间最仙景，风流无复杜陵人。
楼头满眼是湖山，瑟瑟清风燕坐间。三伏长涂走尘土，他年记取此时闲。
霜风猎猎动旌旄，月落天低锦帐高。旋放洮河三尺水，洗磨十万血腥刀。
九月都门风薄衣，夜碪声里鴈南飞。野人不识长安乐，且趁鲈鱼一棹归。
朝米暮盐何日休，尘埃满面霜满头。草堂竹阁压秋水，几时和月弄扁舟。
制胜关头雪未融，崆峒山下又春风。此身不及泾川水，漾絮飘花日向东。
最怜修贡自峨岷，拜赐中天雨露新。好为先生载嘉句，却愁纸价涌京尘。
潘生地下骨应朽，妙技犹藏天府中。刀笔未应当好赐，不如分付与诗翁。
刑名去取漫忉忉，惭愧官家五色毫。老矣弟兄无用处，只应警锐属儿曹。
杖履寻常行乐处，不论小径与幽亭。谁知苍莽千峰外，尚有仙山一点青。
石梁天绝赤城深，影落沧溟几万寻。金策若回聊为说，慰予终老爱山心。
柔条乱蕊照人寒，多少冰姿在笔端。迥出暗香疏影外，诗人莫作一般看。
冰茧连槽无点翳，忽惊雪片满寒枝。须知造物生成处，也似毫端拂淡时。
茂陵雪片追方好，乱点铅华却不宜。多少人间春色在，未有写尽向南枝。
二子追凉古寺东，阴阴绿叶散清风。荜门蜗舍日亭午，试问此风同不同。
静处观心尘不染，闲中稽古意尤深。周诚程敬应粗会，奥理休从此外寻。
性地栽培恐易芜，是非理欲谨于初。孔颜乐地非难造，好读诚明静定书。
知行蹊径固非艰，每在操存养性间。此道悟来随寓见，一毫物欲敢相关。
山染岚光带日黄，潇然茅屋枕池塘。自知寡与真堪笑，赖有颜瓢一味长。
矮作垣墙小作台，时邀明月写襟怀。夜深独有长庚伴，不许庸人取次来。
三年政化被生民，甘雨祥风溢剑津。解组幡然赋归去，攀辕无计可留恂。
未把阳关三叠吟，且将谬句写离心。千寻浩浩镡溪水，别恨不知谁浅深。
圣道由来自坦夷，休迷佛学惑他岐。死灰槁本浑无用，缘置心官不肯思。
不开鸡犬闹桑麻，仁宅安居是我家。耕种情田勤礼义，眼前风物任繁华。
今古乾坤共此身，安身须是且安民。临深履薄缘何事，祇恐操心近矢人。
彩笔书空空不染，利刀割水水无痕。人心但得如空水，与物自然无怨恩。
权门来往绝行踪，一片闲云过九峰。不似在家贫亦好，水边林下养疏慵。
松菊相亲莫厌频，纷纷人世只红尘。自怜寡与真堪笑，赖有清风是故人。
可怜萱草信无忧，谁谓幽兰解结愁。欲得寸田断荆棘，只消长伴赤松游。
王嘉冤死有由缘，峻节忠言照史篇。最是一条堪恨处，临刑犹道孔光贤。
为梁草奏枉忠臣，李固夤缘遂杀身。南郡何须施绛怅，应无面目见时人。
阉尹流凶遍海隅，飞章露奏计诚疏。黄门诏狱空忠鬼，天下何因遂扫除。
贼掠家储岁阻饥，将儿系树后无儿。林回轻弃千金璧，始信皇天是有知。
奖鉴人伦重法真，亲庭曾遗助求人。牖间占察曾何补，只得庸庸番土臣。
儿时黠慧岂寻常，苦李徒教结道傍。何事季年痴更甚，为财钻核长膏肓。
革运称梁出秘谋，寿光不许范云留。赤章夜奏称非已，合向人间谥隐侯。
子昂文律唱唐家，摩诘诗声未易加。场屋有谁深荐达，坐令入彀赖琵琶。
半璧清波势自然，鸾声旗色想当年。野芹不识兴亡恨，犹自牵风漾碧涟。
素王遗庙屋渠渠，老桧阴浓耀碧虚。无复升堂闻古乐，尚传开瓮得丹书。
蟠螭宛转谩承楣，东序西厢只废基。终与建章同圯坏，浪言神力有支持。
迤逦群山不识名，天门日观远峥嵘。地灵不见二宫迹，圣作时闻万岁声。
巍巍宝甃耸青冥，轩后开基向此生。云瑞已随仙驭远，电光犹绕北枢明。
格外官曹自在身，阖门扫轨养天真。何须更待年三十，始约孤高不诗人。
豹皮羊角食无冤，烦助先生苜蓿槃。便敕佐饔淹苦酒，春余调笔要多酸。
张衡愁坐政烦冤，下筯南烹炤午槃。老作禅痴多不肉，每观觳觫鼻辛酸。
爨无烟火叹厨贫，嘉蔌蒙颁胜八珍。苦口片时终隽永，端如药石尽规人。
茂林髠取未应贫，政恐书材窘伯珍。更请作桥通夜盗，可怜辛苦涉沟人。
公圃荒凉此物无，畦丁遣饷十余枝。他年京下憎羊酪，莫忘溪亭点酒时。
碧润那忧盛夏无，骈头聊取供斋枝。辟疆园暗新苍玉，未害青柯贯四时。
热际初经四月八，磨香灌佛晓泉寒。丞公忽致槃游饭，儿辈惊看欢喜丸。
方叹流尘生范甑，何图香黍溢颜箪。将军尚未封侯贵，推去那容学井丹。
点漆饭蒙清净供，翻匙那敢配羊寒。独欣法味盈斋钵，尚欲诗辞看弹丸。
三叹属厌阎没腹，十方皆满净名箪。定中不敢逃禅饭，卑景何因醉脸丹。
高贤往往突不墨，造化从来一小儿。执戟逐贫曾有赋，柴桑乞食岂无诗。
二顷无田空好岁，四郊多垒已仍年。遥知壁立书生舍，只有溪藤与麝烟。
飘蓬闻说旅涂穷，我有枯鱼困辙中。裹饭独期来见客，一杯当卜与君同。
冠玉何因常瓮牖，身名未泰少安之。雀罗忽枉黄金弹，惊怖还应震失匙。
中台宏议裨初政，学省雄文畏后生。不悟宦游成左计，只今无米糁藜羮。
异种初从弟子栽，东家宰木鬰泉台。谁知当日勤封植，只作人间手板材。
好事频求阙里堂，文房裁斵已盈床。讲郎乞与非抛却，已办棼丝结紫囊。
横斜文理秀斓斑，分饷闲官尚独悭。凖拟遣人来检料，欲将拄颊望西山。
祗召行亲尺五天，书辞对命赤墀前。人言此板多乖牾，换试聊须觅褚渊。
史君携客习池头，不载连营女妓游。红烛要须醉芗泽，白云何似老温柔。
四序垂杨袅曲尘，荆豪不见水粼粼。何须倒载摇鞭问，不是并州姓葛人。
桐川旧传七里濑，洛宅仍夸八节滩。楼耸桥横堕波影，未应能胜此山间。
北门学士居新卜，南海使君家在中。更有娇云兼健水，吾邦从此冠玲珑。
舟随风入乱山村，流水桃花似武陵。叠颖丛条烦寄语，幸非逋客莫相憎。
纷纷宠辱不劳惊，凛凛孤高未易名。闻有百钱供菜把，下帘从此谢君平。
槛泉依石古名馗，细转轻流有令姿。不觉篮舆归日暮，坐怜清泚住多时。
休言歌酒旧时好，把酒高歌今更新。醉里不知身是客，寒城落日数行人。
凤凰山色鳯凰泉，山下泉边有隐仙。同是荒榛埋没久，一朝题目万人传。
浑浑泉源泻一溪，碧涟方沼烛须眉。便须牵率诸君贺，却向山中得鳯池。
结宇南溪领老潜，东亭复构半空簷。书棋文义惭朱异，独向云山号不廉。
暝霭昕霞景变移，烟云竹树眇参差。软红尘里何因有，迁谪江湖却恨迟。
竹好祗生君子国，松高不受大夫名。两郎风韵都相似，结作东南四友生。
浓淡峰峦低复高，林深依约见汀桥。风流公子图纨扇，咫尺须论万里遥。
鳯去丹山久不归，昔年宁此览朝晖。紫庭正带黄绅望，曷日重将九子飞。
从我登山未觉疏，应将得失日乘除。喜添桐叶千篇咏，顾减茅堂一卷书。
阴森行尽古榕林，别有幽奇路可寻。渔舍傍溪人不见，弄晴水鸟自浮沈。
消尽机心独保真，无情云外合相亲。安心丈六奇礓石，不是山间射虎人。
横肱盘石俯清泉，山泽臞儒似列仙。泛水登山聊肆志，著书万卷果谁传。
槛泉甘美胜梁溪，来照泓澄得展眉。尽道潺湲流不远，那知无路到天池。
子亭聊欲寄幽潜，旋𣃁茅茨覆短簷。北牖未妨施枕簟，炎天坦腹卧飞廉。
云峰遥看步慵移，层碧三参更两差。天际余霞似残锦，只堪收拾饷丘迟。
两士端如萧子显，求心已足不干名。春朝秋夕风兼月，辞藻居然嗜此生。
云篷烟艇寄孤高，破浪乘风不碍桥。岂待征夫问归路，始教轻漾日遥遥。
眺望云岩每惜归，溶溶溪练照斜晖。双凫容与还如我，因恋沧洲更不飞。
清新十咏岂才疏，俗韵芜词尽扫除。佳句浪传真可惜，郊居斋壁莫轻书。
软语相从喜道林，碧流紫树日幽寻。是非那复谈朝士，懒作香方比麝沈。
蜡珠作鳯定非真，真鳯惟梧与竹亲。鳯去台空应不恨，赋诗同有谪仙人。
洞府桃花出泛泉，只容刘阮见飞仙。丛条叠颖嫌逋客，好去人间莫浪传。
不甘蒿藋蔽流溪，混沌何妨一画眉。若遣周回插杨柳，醴泉便是陆家池。
隐吏皆非谩诲潜，夜灯花落广文簷。招寻月月携连璧，不用船中觅孝廉。
屈曲云根屋旋移，下窥鸳瓦碧参差。不须欲速求儳路，自地升天理合迟。
云𪩘回环出远青，千层万叠莫知名。白茅峰独如黄宪，不见须臾鄙吝生。
催功下下与高高，束火人归閙小桥。莫向九岩生妄见，须知采柏望中遥。
滩声留客不容归，更尽西山一寸晖。要看冰轮升紫磨，遶枝寒鹊自惊飞。
秋残景物更萧疏，愁寄忧埋尽破除。埃壒是中无少分，昼尘终恐误君书。
闻有山房隐茂林，高人不与世相寻。屋虚但有荒基在，恐是宜僚遁陆沈。
结友忘怀契道真，水云情话似亲亲。爱君叶落云飞句，知是才高压众人。
甚深真谛不容声，溢水𬬻峰照坐明。悟般若人居般若，钟鱼都是妙香城。
岘山峰顶五花堂，曾见迷津赖法航。霅水江流同一滴，未妨作戏更随场。
师今此去几时回，是法初无去与来。一句但言无可得，宝函封印不须开。
诸方行尽夙心谐，澄碧归来寄雅怀。曾识禅那两居士，昭文斋主与高斋。
此生任运只腾腾，聊作空山骨观僧。生死由来如幻梦，道人因此识三乘。
一瓶一钵早周游，参遍云门与赵州。卷席归家只趺坐，了无一法可推求。
惯穿苍翠属潺湲，来伴高僧半日闲。鹫岭谈经元未散，不应向此认灵山。
遶郭清蒿翠欲浮，燕泉山水抱城流。娃宫香径终肥腻，谁道苏州胜汝州。
幻界当年暂陆沈，聊凭剪彩结知音。清贫虽乏生前米，飞裂还多死后金。
平原高节映常山，生死兴亡本自天。莫道排墙为鬼录，请看裂铁作形仙。
相从天末慰羁愁，属疾书窗喜顿瘳。休向友卿求竟论，且从吴客话诗筹。
远来著录寜非黠，肯作长斋却是痴。别久相怀应少广，朝来新得字如龟。
年大飘零馘已黄，野麋难复厕鸳行。山名一径通天目，便欲看云老是乡。
幽寻连日至如归，款听清谈木屑霏。好乞一庵容一社，只消枳落与松扉。
棘蓬禅老舌縦横，小阁谈元夜气清。顿觉心空重及第，信知兹理本无生。
五峰崷崒势萦逥，国一当年手自开。莫向兰袍认遗像，此心无去亦无来。
攀条叶脱惊徂岁，照影波清怅病颜。好似兰台感秋客，送归临水与登山。
严除宾馆远相迎，挂壁残缸夜自明。卧听秋声鸣索索，华鲸呼粥报参横。
昂霄杉桂不知年，风纛云幢锁暮烟。狡狯老钦能缩地，十洲移得别山川。
贞龙徙舍走风云，寒井犹余旧涨痕。老去文书但遮眼，懒求寒淗洗眵昏。
拥书斋馆水侵门，当日灵芝秀一村。碧落二卿今不见，空余乔木晓惊猿。
万叠山深颢气清，泬㵳天宇鴈初横。真机已契偏中正，世事聊将熟处生。
载酒陶春久不归，将花判断定忘疲。寻芳便作而今计，莫待他年子满枝。
命友登山共寄情，亦逢佳处便班荆。有时便取琴双琐，写出苍髯夜半声。
萧闲谷饮更岩栖，应笑痴人簿领迷。万顷青油行省舫，懒黄轻拂柳条低。
川原红绿远交加，春物关心梦到家。体骨素轻惟燕子，面皮最好是桃花。
荣槁如环浪自循，一笻双屐伴行春。溪翁野老来争席，不识蓬山第一人。
相携取意踏郊墟，松拂芒鞋毕景俱。洒落持君比佳竹，幽人一日不堪无。
清波澄澈复萦纡，照影湘缨得自娱。寄语溪光容笑傲，人愚那敢便相愚。
粟贮瓶中能几何，头巾漉酒苦无多。虽然清操标千古，试问还宁醉饱么。
羞为赵莹婆娑树，懒作虔徊旌节花。独立凛然霜雪里，惟将直节劝无邪。
独抱幽真岁月长，不甘取次为人芳。紫枢黄闼垂青眼，宿蘂横枝特地香。
嚼蘂攀条趁日华，悬忧面旋逐风斜。若非鼻观通清馥，应道漫天无蒂花。
蔽谷连山万树多，吴天今日骤晴和。冰肌玉骨知谁似，只向尊前许两娥。
为爱寒英暂去家，不辞溪路渺津涯。山村盛事人应说，第一人观第一花。
春醪香旨约同尝，玉雪花多独此疆。敢请对花同烂醉，拟将酒债典衣偿。
数枝幽艳逼人清，望腊先驰淡日程。往近枢光增妩媚，绝胜寒影照溪明。
姑射肌肤独占清，东南万树数乌程。便须挈榼连宵赏，要看琼蕤伴月明。
葛山庵畔野梅清，风便犹须半日程。闻说数枝来几席，何妨先赏到黎明。
林间缟袂缀瑶英，月里轻盈画不成。拂石坐来花一眼，神肤从此喜双清。
南枝连夜犯寒开，好事谁曾步屧来。上客固知心匪石，为花烧烛耻瓶罍。
轻阴池馆润无尘，骨醉簪花任笑人。先向孤芳一倾倒，明朝更浥上都春。
千本黄花嫩色深，恍疑春色变家林。禅翁护戒新停酒，小宴无因费百金。
和气凝阳更递通，露根移得自蚕丛。分明般若圎明相，误落柴桑酒盏中。
宸章端与三坟并，奎画全将六义该。湖海小臣如草木，岂知云汉有昭回。
山林臯壤乐无厌，况是寒灰岂复炎。蹇足上天无是理，固应此梦不须占。
枕中佳兆远相夸，未敢凭虚便拜嘉。老去定心如止水，不随闲梦入人家。
寂寂蓬门雀可罗，不妨休影养天和。诣人三十已当止，年事那堪更倍过。
樗散知非济世贤，一官明道又逾年。真人上界官都足，甘向尘寰作散仙。
暗淡同云拨不开，岁阳云暮迫星回。寄言大造洪蒙里，速致青腰滕六来。
朔风一夕结层阴，奇货居来更易寻。器异山涛仍玉璞，坐无王衍亦瑶林。
昔泛秦淮一舸飞，角声吹动塞云悲。如今独听寒窗雪，忆杀梅花旧日诗。
飞楼百尺面巑岏，万顷谿光带郭寒。宵寐正求良弼梦，云山聊得暂时看。
龙庭一纪袖携香，磊落功名竹帛光。敢请东周重复古，肯同歌凤接舆狂。
杖藜登览更簪蒿，莫学骚人独𫗦糟。弈世当传张颢印，三公行佩吕虔刀。
菁村小隐卜巑岏，盟在前峰讵肯寒。却把青鞵踏城市，赤栏山色带惭看。
青苹风起递秋香，翠盖红粧衬水光。暇日跻攀莫辞数，人生百岁似风狂。
晚凉汤饼点青蒿，卜瓠分甘笑楚糟。好摘江蓠充杂佩，不须岁晚梦三刀。
雨跳浊水千沤乱，风过桥林万弩齐。顷刻埇桥斜景在，市人来去两虹霓。
朱阁琼宫耀紫房，翠翘下堕慰愁肠。天中感遇非尘世，不念痴牛念郭郎。
盈盈一水截长空，乌雀桥成得暂通。逗晓归来装万恨，旧机牢落响寒风。
霓旌鸾扇去央央，云路轻车驾七香。灵会此宵才瞬息，经年何苦夜偏长。
晴碾春龙鬬小窗，饮悭难遣睡魔降。翩然梦遶沧洲去，白马波寒桨一双。
辘轳声到读书帷，草解招凉暑气迟。净扫竹轩人不到，戍楼哀角又空吹。
造物机缄属小儿，懒从寒燠究端倪。绿阴昼寂孤花净，犹有黄鹂恰恰啼。
金銮赐第新搴桂，鐡幕官期未及瓜。隐几蒲团无一事，五车关眼未昏花。
外物年来论已齐，眼看人事浪推移。禨祥白犊何劳问，宠辱黄粱共一炊。
宠饷头纲北焙茶，分甘应自五侯家。午鸡惊破槐安梦，犹有新香在齿牙。
双叠红囊贮拣芽，旋将活火试瑶花。半生未有阳侯厄，喜听咿哑转井车。
当日火攻应有法，此时水厄定无余。闲轩七碗宜频试，九陇清泉胜具区。
俗耳未容听滴沥，水瓶聊遣挹泓澄。晴轩小酌煎新茗，纱帽笼头似管寜。
贯以柳条仍拨刺，芼之筠笋佐鲜肥。他年京洛憎凡馔，莫忘河亭染指时。
味佳端可供羮𬂩，韵胜尤宜荐酒螺。自笑痴人饕口腹，不求新竹透林多。
窥园记我分名卉，大似梁园重锦红。自愧江淹才已尽，却须还与主人翁。
芳丛的皪长明槛，不似余花顷刻春。始信有常能耐久，何须逐巧鬭尖新。
香雪一林初著子，和枝分饷不吾悭。含酸但止文园渇，青琐无人蹙远山。
年年国艳赏敷腴，酩酊供人就燕胥。此段固应先骨醉，𫗦糟聊学楚三闾。
金边山畔汁偏羙，玉井峰头船最多。未敢磨刀供大嚼，却愁藏扎有修罗。
百篇诗已露玄关，欲免惊愚理亦难。招得使君来帐下，不应饶舌坐丰干。
玉屑金波各眼尘，如何牵役不知勤。往来扰扰天机乱，那似端居对此君。
小邑弦歌始数旬，迷涂才觉便归身。欲从典午完高节，聊与无怀作外臣。
莫将幽显较精粗，人鬼从来理不殊。磊砢挐云传怪状，论师天眼识工夫。
华严宝轴挂於菟，笑问翻经有地无。引下福山三十里，不应老马独知涂。
清樾寒潭土作宫，杨枝柏叶五年中。论成永作将来眼，第一功归大小空。
素幅工传长者真，龙眠端恐是前身。只留散带经行影，不貌供斋两玉人。
江南黄𪁟飞满野，徐熙画此何为者。百年幅纸无所直，公毎玩之常在把。
万个霜筠保岁寒，风枝轻戛玉琅玕。何人重作翩翩赋，写出高标与谛看。
眼到竹边知未是，竹来眼里亦全非。诸人问我真如意，不到山前带笠归。
平生趣操号安恬，退亦恬然进不贪。何事浔阳恨迁谪，轻将清泪湿青衫。
及泉曾改庄公誓，胜母终回曾子车。素绠银床堪泪堕，更能赋咏独何如。
飞观横空数百间，强扶衰病一跻攀。非移阊阖从天界，应堕蓬壶自海山。
废庄演论救时玄，未免仍为习气牵。讽寡劝多吾不解，遣辞全只用三篇。
红泉声里独徘徊，帝子当年洗药来。怪底余香至今在，四时芝术有花开。
相得端明似虎形，摇头攞脑得人憎。看取明年作宰相，张牙劈口吃众生。
一拳拳倒黄鹤楼，一踏踏翻鹦鹉洲。惯向高楼骤玉马，曾于急水打金毬。
樵夫跣足下层峦，大笑渔翁溪上寒。山色横担鄽市去，家家门底透长安。
五千余卷诠不尽，三世诸佛赞不及。令人却忆卖油翁，狼忙走下绳床立。
两峰高插碧天寒，虽得春风雪未干。谢屐自忘登览倦，草堂终日凭栏杆。
杜曲树连苍翠外，终南云暗有无中。清诗妙句空贻后，不见樊川一老翁。
世路侵寻老客颜，黄埃遮眼鬓毛班。青山未许教人去，白日何曾放我闲。
梦和残月到楼西，月过楼西梦已迷。唤起一声肠断处，落花枝上鹧鸪啼。
瞥然飞过谁家燕，蓦地香来甚处花。深院日长无个事，一瓶春水自煎茶。
恭惟持节日畿边，抗疏公车首荐贤。议论不能符国是，精诚直可动渊泉。
三年逐客弄湘流，华气遮栏两鬓秋。祇有荒寒江上树，尚成诗句聚眉头。
卧听滩声㶁㶁流，冷风凄雨似深秋。江边石上乌臼树，一夜水长到梢头。
竹间嘉树密扶疏，异乡物色似吾庐。清晓开门出负水，已有小舟来卖鱼。
枕中云气千峰近，床底松声万壑哀。要看银山拍天浪，开窻放入大江来。
七年林下冷相依，自愧铅刀利同微。聚散莫云千里远，轮天一月共同晖。
竹坞人家濒小溪，数枝红杏出疏篱。门前山色带烟重，幽鸟一声春日迟。
风荷柄柄弄清香，轻薄沙禽落又翔。红日转西渔艇散，一川山影暮天凉。
古渡停骖日向沈，凄凉归思梗清吟。碧山几点塞天阔，红叶一林秋意深。
倚岩萧寺据危崖，丈室轩窻面水开。雪霁暮寒山月上，数竿修竹一枝梅。
昼色晴明著色图，山光凝翠接平湖。烟岚自古人难画，远即深深近却无。
寒林烟重暝栖鸦，远寺疏钟送落霞。无限岭云遮不断，数声和月到山家。
雪消北岭安排暖，寒入东风阻节春。绝塞乱山围古驿，他时说著也愁人。
千峰如剑列虚空，曾隔车书不混同。安得乾坤作炉冶，铸为农器散寰中。
别时指我堂前柳，柳色青时望子时。今日柳绵吹欲尽，尚凭书去说相思。
岩根石溜自涓涓，一见尘劳顿洒然。惟有开山老尊宿，无心可洗亦无泉。
我命还须我自推，细微那更问蓍龟。枯茎朽骨犹能兆，岂有灵台自不知。
李白当年谪夜旔，中原不复汉文章。纳官赎罪何人在，壮士悲歌泪两行。
晋公功业冠皇唐，吏部文章日月光。千载断碑人脍炙，不知世有段文昌。
道旁山色古犹今，绿鬓偏惊白发侵。回想临岐分袂处，更谁能会此时心。
慈颜何在杳难承，教子生来重一经。谩向人间拾青紫，岂胜衣彩日趋庭。
凤吹鸾舆向戚姬，满朝无策定倾危。直须致得商山老，能遣君王意自移。
竞装祓木饯余寒，颂遂椒花上彩笺。览镜自惊非昔貌，举杯回喜得新年。
归隐桐江知几春，静看浮世一沤轻。此心有处元无着，误说持竿作钓名。
片语能令孙仲谋，气如山涌剑横秋。莫言诸葛成何事，万古忠言第一流。
手握乾坤杀活机，纵横施设在临时。满堂兔马非龙象，大用堂堂总不知。
踏遍江南春寺苔，野云纵迹去还来。如今□□□峰顶，无法可传心似灰。
祝融峰似在城天，万古江山在目前。须信死心元不死，夜来明月又重圆。
明公从小便超群，佳句流传继碧云。问道别来诸念息，定将何法退魔军。
十年音信断鸿鳞，梦想云居顶上人。香饭可能长自饱，也应分济百千身。
黑头禽笑白头禽，头白多因计虑深。栖向柳条犹不稳，从风斜折更关心。
大袖长拖出祖关，蛟龙战罢海涛闲。寄言白首参玄者，休把虚空侧点斑。
从来高价莫饶伊，百战场中奋两眉。夺角冲关群会也，丛林谁敢更相欺。
须是南泉第一机，不知不觉蓦头锥。觌面若无青白眼，还如𮭗𮭗守空池。
家家启户待婵娟，岂谓风云翳碧天。赖得个中消息在，团团不动照三千。
资中佳处是东岩，只在重城百百间。四座清风无俗景，我心浑似白云闲。
夫人在兮若冰雪，夫人去兮仙踪灭。可惜如今学道人，罗裙带上同心结。
遥岑矗矗水潺潺，茆屋松风昼掩关。落日钟声来远寺，行人初向石桥还。
疏林茅屋掩闲云，瀑雪悬崖霁色新。好是杜陵诗兴逸，蹇驴随意乐行春。
灵鹫峰寒碧玉堆，红尘断处小轩开。忘言更觉诸缘尽，只有桃花点翠苔。
解愠薰风拂面凉，藕花极目送清香。三千宫女青罗盖，都作酡颜酒晕妆。
蜀锦谁将到海涯，水仙铺作地行衣。回堤却似元宵路，抛掷红灯载月归。
莫怨工人丑画身，莫嫌明主遣和亲。当时若不嫁胡虏，祇是宫中一舞人。
道院由来不浪传，两衙封印日萧然。绝无争讼烦刑禁，赢得工夫弄简编。
山连吴楚周遭起，水合湖湘汹涌来。千里风烟同乐国，万家歌吹共春台。
三月花如薝卜香，霜中采实似金黄。煎成风味亦不浅，润色犹烦頋建康。
吏皆愁死自焚诏，农正勤耕身挽船。墨绶纷纷满天下，不知谁拍此渠肩。
腹腴端可饱新欢，柳贯霜鳞照眼寒。莫惜宝刀烦玉腕，要看飞雪下金盘。
活我波间双鲤鱼，待传千里故人书。娇蛾莫道留君扫，怕卷珠帘总不如。
地下修文两玉人，清诗传世墨犹新。却因风雨重阳近，独立苍茫泪一巾。
阿兄温润玉介导，我友淡薄朱丝弦。只疑蝉蜕游人世，醉插茱茰若个边。
步上溪边百尺台，斩新秋色正伤怀。千屏翳绕碧云合，一字倾欹鸿雁来。
徘徊欣与赏心同，读遍碑词字字工。共叹黄垆封白壁，一时悲泪洒秋风。
万粒匀圆剖甖子，作汤和蜜味尤宜。中年强饭却丹石，安用咄嗟成淖糜。
松黄浮椀色蒸栗，初味余甘如苦荼。粉粟为汤两奇绝，甚甘纯白胜醍醐。
画翁元胜斵轮扁，喻子丹青如有神。平远还堪助诗思，故疑摩诘是前身。
淡墨江山作小屏，碧纱烟里护寒泓。蟾蜍写尽看倒影，身在山阴佳处行。
多病过嗟蒲柳弱，故交闻似曙星疏。逢人休问金篦术，杀简宜希石室书。
训释虽工非世好，风流未减已形枯。固知商也真无罪，岂谓穹穹不可呼。
应知露肘贫堪忍，只有哦诗兴未疏。莫遣木兰当户织，须烦阿买八分书。
侯莎新补蔚宗传，藿燥詹粘疑可憎。试炷博山元不俗，小奁分供在家僧。
窗间一炷结趺坐，万象森前应眼明。不印香严薰未歇，何妨人诮太僧生。
靡靡江蓠只唤愁，眼前何物可忘忧。楝花净尽绿阴满，才见一枝安石榴。
无复幽姿淡淡粧，胭脂深染薄罗裳。芙容影里避三舍，石竹丛中许擅场。
雨洗幽丛清客襟，厨人采掇独何心。根苗扶老或名杖，蓓蕾舒黄无数金。
聒人长向井边啼，在宇丁宁戒授衣。织素尽输官事了，秋来工女正投机。
书魔才挽睡魔推，鼻息俄惊吼怒雷。梦到逍遥大庭馆，不堪簷外鸟惊回。
剥剥啄啄无俗客，清清泠泠多好风。一枕本无忧乐累，何须游宦大槐宫。
霍山王邓两真隐，驾鹤乘云飞九天。当时服饵定何物，同饭青精三十年。
从来见说青精饭，晚遇真人隐诀中。长恨闻名不相识，那知俚俗号乌桐。
南人虽号乌桐饭，过熟翻成作淖糜。太极真人方未试，茅山道士寄何迟。
南人酿酒诧深红，注瓦真成琥珀浓。与药相投莫宜此，急分多病晏如翁。
此翁宁把春偿酒，醉插姚黄更乞花。多病只今犹解饮，细倾聊为遣生涯。
曲尘裙与草争绿，象鼻筩轻琼作杯。可惜小舟横两桨，无人催送莫愁来。
枝上离离金弹丸，宜随玉食荐金盘。从来物以远为贵，酷爱闽中荔子丹。
漫踏斜阳堤上行，偶逢白叟问年登。去年禾干龟兆拆，今年雨多禾耳生。
云阴解尽却残晖，屋上鸣鸠唤妇归。不见池塘烟雨里，鸳鸯相并湿红衣。
欢伯风流可解忧，疑君此外更无求。拣芽投我真抛却，不是能诗薛许州。
二生相逢妾换马，我今真成酒易茶。腐肠销膏亦可戒，与子服雾飧朝霞。
君如张籍学古淡，丽处往往凌阴何。长句短章时寄我，为君翻入竹枝歌。
乱泉如沸出湾环，余燠犹沾野寺间。但与山僧洗尘垢，还胜涨腻在骊山。
端为怀黄取醢烹，岂缘多足恣旁横。焚脐未用集鼠辈，椎髓方嫌太瘦生。
分付厨人苦见嫌，十脐元有九脐尖。要知其中未必有，输与蛤蜊如蜜甜。
论功直与酒杯同，何事生憎在水中。不使落汤频下箸，终令骨醉耐春风。
有国尝忧以味亡，须知有毒味中藏。谁能不累口腹事，莫趁秋风衔稻芒。
雪霜无赖点君鬓，五十龙钟成老翁。急分槐实要脑满，伫见头青双颊红。
解牛得胆大如斗，投以元槐功更加。来岁青袍映绿髪，不妨看尽九衢花。
草头朝泣露漙漙，樵歌暮归丘陇寒。当时座上客半醉，琵琶不许近帘弹。
郎子风流栖枳鸾，枳上单栖泣夜阑。窗前邂逅一笑粲，梦中犹作在时看。
道人诗思泻江湍，乞食侯门铗屡弹。铺褐卧云何处去，不应投老累儒冠。
每忆诗人贾阆仙，投冠去学祖师禅。尘埃不染心如镜，妙句何妨与世传。
人间底处异蘧庐，莫莫堂中岂定居。我尚滞留君去速，荒园三亩梦归欤。
多谢清风日扫庭，与君同种菊青青。开花烂熳君何在，莫忘萧条我独醒。
欣同众鸟托吾庐，投杖行当欲索居。不是酸寒孟东野，吾言能听果谁欤。
机事都捐忆大庭，茅簷相对眼俱青。期君别后文章健，往吊沅湘屈子醒。
和蜜煎膏学瓮酥，儿夸甘味比醍醐。老夫舌本不知味，强解嘲为羊酪奴。
放浪三江又五湖，头颅见醢亦何辜。世无刚者不用覆，往侑一觞随蜜酥。
瓮底寒蔬冬作葅，春来把酒必时须。庾郎鲑菜二十七，还得何郎下箸无。
雨脚连云苦未收，晓惊池面日光流。田家甑里封蛛网，即渐歌谣麦有秋。
小簟含风六尺床，竹奴从此合专房。吾身匏落都无用，占得山间一味凉。
熨得𫄨衣一番新，幅巾轻软最宜人。花时气暖长愁夏，竹里风微又胜春。
学作蒲葵扇未工，手挥聊有古人风。君王别用机中练，定被南来长飬功。
苍虬蟠础湿生云，翠竹摇风水有纹。凉卧北窗呼不省，虫飞遶髩梦中闻。
云峰矗立驻金鸦，梦断槐宫影未斜。屏翳御风游不返，南山空转阿香车。
瘗鹤书踪逸少齐，华阳长使后人迷。姓名不得芙蓉手，何用全牛捧砚题。
复忆高人张季鹰，每将杯酒胜荣名。登临叔子缘何事，湮灭无闻一怆情。
三足祥乌曾集冠，平生菽水奉亲欢。从今五鼎应无补，不可奈何君自宽。
闻说潘郎窘食贫，何年会面慰艰勤。北风如有齐安便，为报相思频梦君。
故园风物长如旧，松柏参天六月凉。岑寂北窗风雨夜，独吟诗句遶胡床。
浩荡漳江泻碧漪，西山清绝助新诗。好因归雁传佳句，要见羊何共和之。
坐对丹青伤别离，泪和朝雨想频挥。道边垂柳年年在，看尽行人长不归。
春草春波伤底事，青青柳色最消魂。龙眠自有离家恨，貎得阳关烟雨昏。
淡泊彩弦谁与听，试开尘匣写幽情。琴中自有无穷怨，弹出离骚意外声。
小窗疏箔列仙家，弹尽遗音晚景斜。贺老当年定场屋，虚将妙曲付琵琶。
溜渠鸣玉雨成霖，春草池塘数尺深。后院落花人不到，无聊独下海棠阴。
晚雨墙东暗绿槐，清阴庭院鎻莓苔。委堦红药将春去，贴水青荷与夏来。
腊梅初与雪争妍，素艶寒香亦可怜。政使北风吹得尽，一枝金蓓始嫣然。
傍人如笑不胜姸，曾是寻芳向腊前。纵使游蜂能拂掠，含酸结子为谁圆。
姑射神游阅九关，水精宫殿不胜寒。下窥人世生尘想，故作梅花与俗看。
清晓微开浅浅黄，萧疏无奈北风凉。幽姿不许人窥见，故向寒林度暗香。
蔷薇露染玉肌香，疏影寒光照野塘。长使诗人动幽兴，不妨桃李鬭春粧。
冷香零乱点寒莎，眼底愁生万种多。收拾余芳无处惜，只传佳句似阴何。
老子平生与竹群，清风洒濯胜三熏。江郎定自兴不浅，共打僧门寻此君。
小池环插碧琅玕，气韵萧梢六月寒。一夜清霜群木落，独留孤节与君看。
天上鳯皇难独宿，人间翡翠本双栖。丹青不共文萧共，谁遣雉东迷雀西。
编须将取猬毛磔，裁管䌸成鸡距长。谁言鼠须不足齿，也复论功翰墨场。
篱落秋花未得霜，嫣然一笑媚秋阳。可人风味撩诗兴，不记姚家宫样黄。
野老缘冈拾堕樵，溪童收网度横桥。高怀尽在行歌里，岂信人间有市朝。
未羡颜生乐一箪，一箪悬磬若为欢。有田如使扬雄足，亦学前贤在涧槃。
举案齐眉老孟光，隐居无计可须忙。残年但使糟床注，亦付生涯与醉乡。
古貎苍髯十八公，巍巍独出众材中。朝来挽致茅堂下，为我商量送好风。
河出昆仑派九州，屹然砥柱立中流。苍松若比丘山重，岂但回头费万牛。
大儒读书如布谷，小儿据几如王孙。道人竟日无一事，卧看前江烟雨昏。
平生蹇吃不解语，终日坐窗从客嘲。它年若使登要路，定被人讥无口匏。
落叶开花秋复春，睡中荣悴岂关身。那知五起鸡三唱，亦有寒窗不寐人。
雪窗痴坐拨寒灰，万斛清愁扫不开。排遣此怀将底物，凴君催送曲生来。
长恐闺人抱颈羞，何当更脱鹔鹴裘。试烦郎子倾家酿，不用平原老督邮。
残腊才经一番霜，青青三寸作金黄。故园兄弟怀思我，特地分甘到草堂。
手拆奇苞遗细君，更思特送逸堂人。甘寒定可锦绣口，看吐新诗泣鬼神。
东风浑作勒花寒，寂寞林塘不受看。玉版鹤翎俱未识，梨梢空有泪阑干。
向老逢春懒问花，恶风吹雨故斜斜。一城桃李应漂尽，不到城南韦杜家。
一树山矾宫样黄，晓风微送雨中香。鼻端空寂谁知许，莫怪雄蜂取次狂。
才见花飞扫不开，只今青子落莓苔。当时一咲冰雪面，曾动扬州诗兴来。
秋风萧瑟赋归欤，此去悬知金有鱼。我亦羡君无夺糈，长沙终负过秦书。
满庭黄色抑何深，一滴梅霖一滴金。莫使贪夫来见此，闻名亦起觊觎心。
张芝学书池水黑，章草如芝古无敌。右军睥睨难抗衡，恨不临池作书痴。
曲栏干外柳垂垂，罗幕轻风燕子飞。独倚危槛思往事，落红撩乱点春衣。
落石泉声寒遶宫，倚阑山色翠摩空。刘晨去后门长启，时见桃花满地红。
捻土为香事有因，世间宜假在宜真。洞宾却识林灵素，灵素何尝识洞宾。
苏黄不作文章客，童蔡翻为社稷臣。三十年来无定论，不知奸党是何人。
会得祖师真妙诀，无得无物又无说。喝散乌云千万重，一点灵心明皎洁。
颠倒颠，颠倒颠，新妇骑驴阿家牵。便恁么，太无端，回头不觉布衫穿。
五夜漏声催晓箭，曈曈初日照楼台。九天阊阖开宫殿，玉帛朝元万国来。
春风院院落花堆，花气浓薰入酒杯。日千殿头宣索鲙，小舟撑出柳阴来。
清明时节好烟光，柳苑春深百草芳。一夜汉宫传蜡烛，柳边新火起严妆。
内人相续报花开，天子春游特地来。夜半宴归宫漏永，沸天宵鼓动瑶台。
绣衣㶉𫛶浴回塘，风动荷花水殿香。坐对芳尊不知热，冰肌玉骨自清凉。
耿耿银河欲曙天，数声鸡唱锦楼前。君王晓坐金銮殿，绣被焚香独自眠。
月傍蓬莱汉阁残，玉阶仙杖拥千官。侍臣缓步归青琐，辨色争朝咫尺颜。
羯鼓声高众乐停，上林仙景似蓬真。轻云阁雨迎天仗，花外风飘万岁声。
牡丹移向苑中栽，借得东风一夜开。尽日君王看不足，芳尊宜命管弦来。
月倚觚棱宿雾收，三千珠翠拥宸游。霓旌影乱箫声远，天子龙舆过玉楼。
碧纱窗下水沈烟，香入薰炉禁火天。最是一年春好处，绿杨高映画秋千。
连夜琼林散舞衣，披香新殿鬬腰肢。今朝却得君王顾，从此新承恩泽时。
内人晓起怯春寒，惆怅阶前红牡丹。整了翠鬟匀了面，沈香亭北倚阑干。
珠帘约住牡丹风，金殿香销翠绮栊。应作巫阳春梦句，日高犹睡绿窗中。
淡淡梳妆薄薄脂，自然富贵出天姿。一朝选在君王侧，宫女三千尽妬伊。
玉壶传箭咽铜龙，金殿当头紫阁重。阊阖开门朝百辟，未央月晓度疏钟。
珠箔轻明拂玉墀，汉宫仙掌露淋漓。金钗坠鬓分行立，等候官家未出时。
学画蛾眉独出群，越罗巴锦不胜春。承恩数上南熏殿，无奈宫中妬杀人。
春风先发苑中梅，愿春君王万寿杯。舞罢霓裳归苑去，箫声犹绕凤皇台。
帝宫三五戏春台，玉漏铜壶且莫催。百辟九霄环帝座，六鳌海上驾山来。
东华金阙万重开，何处闻灯不看来。行幸未停歌未发，君王又进紫霞杯。
朝光瑞气满宫楼，一例珠帘不下钩。认得圣颜遥望见，香烟欲傍衮龙浮。
清晓妆成寒食天，芙蓉深院鬬秋千。君王未起珠帘卷，房里围棋嬾自眠。
长眉画了绣帘开，榆火新传蜡炬来。扑蝶西围随伴走，晚归多是看花回。
翠髻高丛绿鬓虚，娉娉袅袅十三余。未央宫里三千女，卷上珠帘总不如。
道字娇讹苦未成，淡蛾羞歛不胜情。有时歌罢下阶砌，闲把宫花独自行。
黄金阁子锁牙床，不是愁人也断肠。帘日已高三丈透，铜炉谩炷一铢香。
九江应共五湖连，尺素能开万里天。山杏野桃零落处，分明寒食晓风前。
繁阴杂树映汀沙，三伏江天自一家。欲唤扁舟渡云锦，平铺明镜是荷花。
舂鉏寂寞绕疏丛，霜后云生浦溆风。此处年年报秋色，只应衰柳与丹枫。
翦水飞花细舞风，断芦洲外水连空。剡溪几曲知名处，何似今朝眼界中。
雍丘西风鼓战尘，令狐抵死挠张巡。面当六矢无降色，惊讶雷公是木人。
雪径清寒蝶未知，暗香谁遣好风吹。野桥漏泄春光处，正为横斜一两枝。
雄蜂雌蝶两纷纷，梅子花香着莫人。风急落芙无藉在，已应先减几多春。
楚汉分争辨士忧，东归那复割鸿沟。郑君立义不名藉，项伯胡颜肯姓刘。
夏木阴阴欲放船，黄鹂啼了落花天。十诗尽说人间事，付与风流葛稚川。
君过秋浦正逢秋，亦到枞阳皖水头。九派先将明月去，三峰少为白云留。
便风击鼓太平州，斜日落帆大信口。二年两见黄山塔，平生不饮姑孰酒。
南人北人朝暮船，东梁西梁今古天。兹地何时复回首，溯流千里到家园。
主簿峰高昔所见，司空山深初未游。但愿承平无路梗，不惮登涉寻岩幽。
青芜且作弦歌地，白屋曾为将相家。莫倚田畴日富足，门标六戟自光华。
双飞燕子几时回，夹岸桃花蘸水开。春雨断桥人不渡，小舟撑出柳荫来。
水面无波千里镜，日斜倒影一溪红。渔舟不动飞鸟急，淡淡碧烟苹末风。
慈姥矶头秋雨声，望夫山下暮潮生。离鸾只说闺中事，舐犊谁知目下情。
春风日日下丘园，绿到萱芽蕨破拳。莫怪庭梅晚来好，尚堪桃李与争妍。
忆昨同倾三昧酒，论文时掇百家衣。他年准拟兰亭会，好画高人支遁师。
逍遥儒墨两専场，万遍莲花嫁马郎。心若死灰诗欲尽，乞侬西国更生香。
天南云破玉绳横，上有蟾蜍云外明。共把一杯怀少雁，新诗深悉未归情。
呼邻贳酒酒如冰，以酒攻愁愁有城。醉舞不须看短舞，神清便觉映肤清。
珍重江南庾子山，诗名晚岁满江关。应须剩读书千卷，始在班扬伯仲间。
东湖高士有云孙，句梦池塘论过秦。海内故人流落尽，病夫杯渡不嫌频。
窗中山色扑衣襟，户外江声醒客心。我在山阴君在剡，思君行坐短长吟。
炉薰细细绕禅房，竹日晖晖映短墙。安得买邻同岁晚，钵盂分饭共绳床。
饱闻玉树堦庭长，今见凭虚意欲仙。遣我池塘梦春草，阿连风味剧堪怜。
短李门前无宁馨，书淫诗痴类天成。多情喜有谢康乐，步屧同寻鸥鸟盟。
平生抱瑟齐门立，不比吴宫夸靓粧。周鼎商盘甚淳古，君来独慰九回肠。
红颜绿髪花映肉，别去年颜存语音。秉烛相看真梦寐，细听存没欲薰心。
笔底澜翻走百川，胸中书传作丰年。自怜疲马老伏枥，绝影如公更着鞭。
疏泉方作薜萝深，月落参横要共斟。径醉逃禅真粲可，冥搜得隽近韩岑。
阿连句里欲回春，早慎论交思不群。莫愿才堪任遗补，来参折臂大冯君。
营巢燕子语犹新，接叶莺雏已晚春。催晓鸟乌声更乐，直疑料理废诗人。
何须痛诋程不识，未用亲摩史谒居。昔时万事愁眉外，顿觉幽怀常晏如。
懒觅新诗劝春住，只愁尘爵每空斟。余酣晚潄沙汀外，未羡明登天姥岑。
陈恬老作中州客，少室晓猿声念群。通籍金闺成底事，看取九原冥漠君。
古木千章夏阴合，瓮头别作醉乡春。草玄不是扬雄事，定自免为投阁人。
种葵艺瓠成畦垅，奇货由来果可居。汉代封君浑未称，故侯风韵拟相如。
枕中鸿宝褭蹄金，火候宁经手自斟。瓠子河倾那可塞，忍令清饿首阳岑。
少陵独见阮生论，我乐同乡独乐群。两阮八龙浑可拟，操戈披靡独输君。
久知瓮底堪肥遯，近觉樽中每着春。狗窦相呼竟何补，献酬故属画眉人。
仲子酒狂言语疏，文章敢比茂陵居。未见远山堪病渇，直愁涤器枉相如。
汀草汀鸥解唤愁，舍南舍北度鸣鸠。深凭竹叶留春住，未信桃花逐水流。
高柳半天浑欲眠，二毛苦上接篱边。兴深杯杓怀山简，勾梦池塘忆惠连。
晚将曲蘖寄吾真，不道公当恕醉人。欲学少年花压帽，却疑花笑及花嗔。
五峰罗列斗南垂，百代堂堂歌紫芝。一老去为西伯用，四翁应笑北山移。
屋角鸟呼春意回，江花江柳自相催。废诗诗思涩如棘，勾引无劳酒作媒。
裁云为柳雪为花，恼乱中年春意赊。庭宇风微教驯鹤，池塘日暖浴娇鸦。
日日映堦春草香，春风到处着胡床。梅梢何许蜂酿蜜，来采幽园宫样黄。
能使时平四十春，开元圣主得贤臣。当时姚宋并燕许，尽是骊山从驾人。
微风正尔送荷气，忽见巩梅冰霰姿。元是道人三昧力，明窗潄墨发南枝。
峰前日出雾初散，谿上雨来禽乱啼。欲记宁游三峡处，诗成赖有董胶西。
林间穉竹犹含箨，柳下孙枝屡放绵。午梦不知清昼永，娇莺啼破晚窗前。
奕奕柔桑霜后繁，缲丝无复蠒盆翻。愿同园客蠒如罋，忍使疲民无复裈。
鸟雀雄猜作伴飞，机心还复堕危机。何如绚练堂前燕，拂面衔泥点客衣。
穱麦翻畦雉羽斑，郊园贳酒有余欢。奈何苦雨倾沧海，坐遣南翁衣带宽。
石阙林端昼夜啼，罗生芳草绿成蹊。扶笻携幼出门巷，雨过舟横水满谿。
东风未解北风愠，腊雪半消春雪深。欲向僧房觅清昼，细听山暝孤猿吟。
不作郊原雉应媒，心随山色翠成堆。翩然一钵自归去，有意杖藜还复来。
茗碗薰炉久不来，晓猿夜鹤总相猜。故将野老扶衰杖，踏破僧家称意苔。
谈禅高出沩仰右，著论耻居生肇傍。更有新诗堪抵罪，与君约法定三章。
僧中君是玉花骢，气逸浑将入古风。欲向松窗翻妙语，愧无笔力到方融。
懒慢经时不出门，秋风藜杖稍相亲。念群属玉鸣埼岸，作伴蜻蜓上角巾。
病厌鹅儿酒色黄，蔬盂终日似僧房。驯猿时复攘新果，夕鸟飞来啄蠹床。
初无勾漏为丹砂，何必青门始种瓜。口腹累人吾岂敢，深劳溪友饷鱼虾。
啼乌引子来衣桁，野鹭衔鱼堕屋除。百念已忘余习在，手持叔夜养生书。
利口毁誉本无嫌，空洞腹中须属厌。何用灞陵嗔尉醉，未劳汉署叹郎潜。
畦间魁芋敌蹲鸱，木末深悬大谷梨。小摘已堪充米价，煨尝聊用补朝饥。
络纬井干空复啼，萧然脱叶望秋衰。最怜庭下婆娑桧，郁郁已含梁栋姿。
草阁柴扉旧逐凉，苹风一曲洒回塘。尚余新月张敞画，无复么荷韩寿香。
篱边日出抚孤松，户外云生遮数峰。避冷随阳闻过雁，催昏唤曙听疏钟。
寒鸦衔枝欲定巢，近同客食上林梢。能逃岁德安门户，出处悬应不浪交。
纷纷眼界秃居士，却著云山坏衲衣。箴孔线蹊无量义，谁能于此顿知归。
秦郎本是金闺彦，撰次宁为仙董狐。西狩获麟虽绝笔，道山今日要真儒。
韩侯数奇亦云极，奈此风流英妙何。传闻东观已著作，即看西掖与銮坡。
无复春风绿髪前，索花共笑过年年。只今老境花无赖，媒蘖幽人作醉眠。
崇桃灼灼昡清昼，细柳依依迷远村。似听渊明赋归去，柴桑幽鸟语黄昏。
三年不饮虎溪水，一笑来尝鹰爪芽。岑寂仲堪谈易地，祇余苍藓藉残花。
董仙种杏令虎守，只今但见莲花峰。炼师欲作小隐计，余力犹堪追祖风。
忆昨山阴峰上头，山腰云雨半含愁。苍崖壁立题名处，光怪时时射斗牛。
萧杌斋中天马驹，追风未试且幽居。剧谈挽我留三日，不费一鸱传异书。
不识西湖林处士，饱闻阴木叫钩辀。茂陵遗藁今应在，索价虽高未肯酬。
英姿秀骨徐尚书，忠义丹青那可图。褒鄂真成毛髪动，犹将生气压曹蜍。
芭蕉叶大雨声催，叶底繁花菌蠢开。欲据胡床呼作炙，膳夫何用探心来。
烟沙茂密小池塘，注水枯荷馥晚凉。何许蜻蜓立荷盖，惊飞作伴过东墙。
傍窗幽鸟语匆匆，云阵群山雪辊风。信有农谈四邻久，隔篱烟火醉眠中。
丽日暄风下大荒，百花气暖汉宫香。携幼来寻竹间寺，游丝寂寂绕回廊。
金屑琵琶刺绣裙，弦弦软语怨昭君。仍年病著屏杯盎，酒兴多于出岫云。
水荇芦芽相纬经，倦飞翠碧暂来停。含毫未下无新句，安得毫端飞迅霆。
蛙鸣废沼弄妍姿，破梦起看星斗垂。度曲安能当鼓吹，洒灰那复计官私。
边腹从来不贮愁，归鸿目送颇悠悠。三吴何用忧狼顾，一战行看擒狗偷。
二季苍颜催我老，年过四十眼犹明。细字未能妨老读，每逢佳处胜専城。
清朝画省得名郎，嚼麝高谈百和香。水镜欣传佳吏部，更须端委侍岩廊。
仇池仙伯烟霄外，妙出湖州写墨裙。昼永虚斋风动壁，枝枝叶叶欲生云。
刘侯白髪续群经，原夜怜渠不少停。赍恨沈王今已矣，那知为电复为霆。
珪璋挺特晁夫子，家法文章万代垂。却袖当年医国手，磨铅起例只营私。
且复持觞歌莫愁，点衣柳絮晚悠悠。要知境静自心远，不是年衰成语偷。
平生爱花被花恼，况复杂花川上明。剑外参谋诗满眼，乞灵何必锦官城。
杨花糁径雪缤纷，短艇横江烟草昏。小雁俱来觅春事，情知春过水南村。
衣裾兰茝有余清，风骨冰霜照眼明。欲共阿戎谈绝倒，亦憎暮雨滴堦声。
文楸玉子知无敌，愧我元非王积薪。愿赋烟茶不堪剪，风流文物不无人。
燕颔应须游玉关，归来绿髪看峨冠。他时烂醉红鹦鹉，更跨追风乌贺兰。
风微雨细花梢动，日落钟鸣雀语多。未有池塘春草句，戏成户外竹枝歌。
南楼岑绝冠湖外，举扇每避元规尘。庾公楼下落帆处，掀簸定为公所嗔。
超超迈俗郭有道，育孤事嫠如古人。莫言壁立贫至骨，鸡黍自是延嘉宾。
山南濩落苏季子，饮作江潮雪阵来。想到诗肠应作祟，挽回妙语如琼瑰。
一杯相属步兵酒，三叠共听中散琴。有慨余心成独写，雨余汀草晚来深。
广文官冷饭不足，行县符移秖屡催。邂逅班荆作吴语，风姿峭峭绝纤埃。
窈窈龙蛇穴窟宽，淮山楚水绕栏干。儋州宰木应摇落，八法犹参星斗寒。
皎齿青娥倚柁楼，楚波微动晚风秋。不辞自去迎桃叶，两桨还须送莫愁。
目成可意亦不浅，思是罗敷旧姓秦。莫道使君自有妇，愿为解佩汉臯人。
忆昨舍边松雪明，于今偃盖入青冥。何时容我携长镵，翻动龙蛇取茯苓。
笔底飓风吹海波，牓悬郁郁照岩阿。十年呵禁烦神物，奈尔焚琴煮鹤何。
虐雪饕风春事晚，轻红未放入夭桃。即看倚杖花经眼，便许堆盘黍雪毛。
晴簷已复听提壶，浊酒聊堪释荷锄。短短长长爱园柳，三三两两数谿鱼。
渫井寒泉彻底清，不容私地有蛙鸣。修除何独充庖易，要看箨龙将雨行。
止酒废诗春昼长，颇知易戒复难忘。戏于窗下还诗债，便欲花前唤索郎。
腊前漏泄有官梅，春色悬知里许回。日涉园中聊步屧，黄菘早韭复争开。
后皇司春生意还，无知草木亦班班。顾怜绿髪添华髪，羞插耐寒花上幡。
举酒徴贤且合姻，盘飧野菜鬬尝新。阳春有脚今谁是，始觉前朝贵老身。
寻尽云山发兴多，稍知兰若在岩阿。不以姬姜弃憔悴，杖藜聊复一来过。
疏星牢落散江东，怅望夷犹醉眼中。长年三老相欺得，故将短棹指西风。
八字山头阅世故，周郎赤壁断人肠。玉鱼金枕皆冥寞，鐡骑楼船堕渺茫。
乐群野鹜巧相依，旁母凫雏肯浪飞。怪底相连若耆旧，无人花鸟自忘机。
岩岩五老古须眉，似对幽人歌采薇。汉事烦公即调护，蒲轮飞诏盍来归。
风催万壑雨归去，云闭连峰不放晴。门外从教春水阔，杖藜准拟听江声。
过尽柳花无复绵，几畦麦浪涨晴川。幽禽唤起醉乡梦，疑在故园茅屋边。
生绡他日写荒寒，咫尺浑如万里宽。我据笋舆烟雾里，有人应作画图看。
颇欲持觞为上顿，直疑买醪成大偷。盎中曲蘖可肥遯，不比终南猿鸟愁。
雄猜刻薄王处中，不饮思欲诛蛾眉。何如一醉睨万物，小黠向来成大痴。
随州句法自无敌，写作无声绝妙词。谁料长城千载下，秦郎复出用偏师。
天长候雁作行远，沙晚浴凫相对眠。松醪朝醉复暮醉，江月下弦仍上弦。
汪侯胸次阔潇湘，秀润清时符宝郎。谢宇窗间仍发兴，敬亭山下屡成章。
苦忆中州向子期，微官镌尽赋新诗。清班未许联天仗，直指聊看著绣衣。
眼看杨柳涨春风，忽复山明雪映松。但把一尊扶醉病，何须三揖送文穷。
不到青园三月余，行间茂密见新蔬。最怜鼠迹生尘案，复有潜筠穿我庐。
雪堂杨柳三五株，堂里先生万世无。伐树何人成粪土，如闻筑屋复栖乌。
柱史秦郎无检幅，笔端真有大夫辞。追怀耆旧谁能继，况复赏音黄绢碑。
张侯赡蔚气如虹，字字追还西汉风。歆向俱为泉下士，辞林正派绝流通。
陈子真成病乘黄，圜丘一仆殆堪伤。苦吟幽语多奇涩，未免人讥急就章。
柯陂潘子骨已冷，文采风流付陆云。不见十年应好在，酒浇边腹贮皇坟。
珍重何家大小山，高文丽赋敌扬班。书来慰藉江头别，想见园林人外闲。
小泊曲池桑柘阴，远墙岑寂伴高吟。孤云两角真在梦，一抹寒林古木深。
野僧亦复稻畦衣，两两三三巾口归。拂拭涪翁刑部句，晚风吹泪对斜晖。
物色真成行画图，十年对面不供书。才悭更著李商隐，无复重讥獭祭鱼。
爱君浑似金华客，谓我犹堪供奉班。萧寺愚溪两冥寞，一尊聊复对西山。
危脆芭蕉何足道，姓名今不减西湖。茂陵遗藳他年在，宁有书言封禅无。
去日么荷拳未舒，水花高盖已扶疏。大医法窟应寻遍，有底能忘一纸书。
平生大敌刘文叔，每发一兵鬓为苍。不得淮南近消息，萧然添我鬓毛霜。
茗椀薰炉久不来，晓猿夜鹤总相猜。故将野老扶衰杖，踏破山家称意苔。
去年重失洪崖约，今日又寒徐稚盟。胜日幽期无恶客，寻僧银色界中行。
燕坐身游水晶城，梦回心净玉壶冰。更听夜雨簷花落，却是细泉幽窦倾。
臞儒他日倦龟壳，蛤蜊自可破愁颜。不似二螯风韵好，那堪把酒对西山。
平生痴绝百无忧，党友相嘲顾虎头。痴黠胸中各相半，要之与我不同流。
丘林久矣自耘锄，罕识心劳瓜芋区。不复论文传幼妇，安能索笔著潜夫。
书签无复梁萧统，像设空余谭紫霄。驯鹿将麑眠药圃，归云带雨度山椒。
春在江村桑柘中，多情十日雨兼风。杜鹃北向劝归去，我为故人聊复东。
袅袅秋风生桂枝，小山岩壑石逶迤。王孙归去岁将晏，莫学臞儒炊扊扅。
邻鸡午唱静中哗，挟雨苍苔傲落花。已觉星星鬓边出，真成一倍惜年华。
不觉庞公隐鹿门，逢场作戏任吾真。风烟久著双蓬鬓，脱帽公应恕醉人。
笔下疾雷惊四邻，勒兵小试颂声新。司空城旦余波尔，六籍纷纶井大春。
往日风流京兆眉，却穿习薄败荷衣。新诗浑作莺花语，只欠天街便面归。
愧乏金椎控颐手，偷儿何苦向人来。囊空四壁亦云静，祇有丹铅勘玉杯。
阿连冲晓绝江𣸣，惊起江汀鸥鹭群。不为营巢祇觅句，真成拄颊玩幽云。
头陀云外见遥岑，争似欧峰云物深。想见伊蒲欲为供，波生茗盌憩墙阴。
万事向来元不理，非关轩傲故相违。幽园把菊初无恙，未叹将芜胡不归。
孰知卜筑野人居，饱听邻钟与粥鱼。便觉悠悠云入座，只无㶁㶁水鸣除。
山南山北似壶天，雨宿风餐近日边。噭噭猿啼石门路，此身浑是谢临川。
佳句全胜顾虎头，千岩万壑斩新秋。归来把玩无穷意，始信遥天寄客愁。
远韵会须真迈往，高怀那用太分明。病夫阅世盖多矣，说病由来非妄情。
草际窗间蟋蟀鸣，愁来无路敌方城。却怜郢客悲秋赋，强使微云滓太清。
谷水为帘映暮山，珂珠贝玉妥天关。传闻小陆同支遁，游戏苍崖巨壑间。
沙鸥日日满苹汀，白髪忘机不复惊。何处暮帆来浦口，背人飞带唤雏声。
橘花漠漠玉花深，屡起微霜落瓜心。喜有青黄著篱落，千头未羡满寒林。
过家上冢非无子，宿草孤坟独可悲。赖有立朝庄语在，不劳谀墓作铭诗。
种竹当年语尚新，藏山万卷总成尘。牙签知落谁家去，往事凄凉欲损神。
鸡林磨衲度帻沟，海外风烟在上头。箴孔线蹊谁善幻，千岩万壑斩新秋。
悬崖怒瀑落龙湫，恰似王师破蔡州。续蔓沈竿空莫测，石鱼酒舫未应求。
坏衲槃跚玉涧翁，负霜秃鬓颊暾红。时时口占东坡语，顿觉曹刘力未工。
冉冉山云低度墙，涓涓流水响长廊。不缘抱病关鬲冷，早赋式微缘底忙。
杖藜徐步倚柴扉，园柳青青马尾垂。日暖游丝萦落絮，黄鹂衔得上高枝。
众草风来俱掩冉，惊红骇绿鬬年芳。崇兰秀发北窗下，燕坐时闻自在香。
苦忆苕溪郑广文，足惊豪翰独超群。山南饱看懒行县，笑杀无心出岫云。
虞卿再见封万户，三语掾曹驹伏辕。北海会须加慰荐，横空一鹗看腾骞。
宝犀新胯面岩冷，碾出壑源春雪花。何用纤纤捧渠椀，绝胜片片勺流霞。
良工刻削类方城，煮茗细看秋浪惊。未许儿曹轻度量，岂容奴辈笑彭亨。
苍崖绝壁长琼腴，灵府烦蒸藉扫除。老楮群鸡甘下筯，乖龙左耳避珍蔬。
远灶积烟烟更多，绝人妙手不同科。萧郎饷我客卿辈，远愧山阴书换鹅。
晏如雅赡志沈郁，诗语松风万壑哀。皮里阳秋能刺举，眼边青白兔嫌猜。
董侯本是古沈冥，风味澹然云水深。见说修门和气满，何用涉江歌采菱。
何侯嗜学黄鹄举，谢客哦诗丹凤鸣。急雪异时登拟岘，放歌何日酌宣城。
半岳摧峰怜二谢，孤坟宿草已蒙茸。自叹蔡邕今老矣，铭言独不愧林宗。
病语无心复惜秦，护持白业五台宾。往时赤壁好风月，俱助两郎诗句新。
青州从事懒行县，白水真人不造门。时作药山遮眼计，寻僧煮茗过祇园。
平生贺监毛髪古，风流歗咏付衔杯。赖尔云孙亦不恶，山阴气味唤仍回。
淮海维扬万人杰，松吟宰上不能杯。虽无横州过秦论，犹有清歌慰九回。
谿山轩豁逐时新，草树欣欣雨后春。弄水看山添野兴，可怜鱼鸟自相亲。
著行官柳拂人低，勾引风光挽客衣。正是斜川春事起，翻思戴月荷耡归。
紫霄独立冠遥岑，静爱云无出岫心。见说危梁耿大壑，欲招惠远与同寻。
心正能令笔不欹，银钩犹冠古今奇。凛然一代英灵气，犹似当年骂贼时。
蛮花簟冷春气分，午醉醒寻野寺门。黄落远林供倚杖，却疑残照是朝暾。
映堦駮藓漫层层，古柏连蜷上老藤。梵鼓粥鱼今落莫，半归官焙半残僧。
修源一带碧湾环，上有江西淡𥩟山。便觉心尘双寂寞，不愁骑省鬓毛斑。
国士无双有山谷，斗南独步忆秦郎。鹦鹉洲前多胜日，古藤阴下夜何长。
独持杯杓酹先酒，遗我此物忘百忧。乞灵鲍谢共倾倒，况复隔窗悬玉钩。
龙沙季子在原乐，不肯附书黄耳来。滕王阁上觅佳句，鐡柱观头行几回。
倦听戍鼓击铜龙，卧待当轩叶底风。暝鸟忽穿明月去，直疑便面写归鸿。
左界明河夜未央，轻风洒面作微凉。藏舟枉渚者谁子，欸乃歌声短复长。
纷纷著作能上马，衮衮紫微俱斵窗。韩侯遽绾铜章去，岂坐双流带二江。
我觏之子秉周礼，要使诸儒识汉仪。侧席求贤天子圣，未容泽畔吊湘累。
眼看花雾共衣霏，已有群莺窗上飞。心事但随春事尽，钟声更伴鸟声微。
酴醿夺目表春余，闲雅雍容亦甚都。睥睨园林众芳歇，持觞耐久作欢娱。
稚子满林春笋生，残花老境尚多情。潇洒封侯真有自，奇姿未让惑阳城。
湛湛胸中万顷陂，翻疑浅器是牛医。从来未许愁知处，顾肯因愁移面皮。
密掩柴门断还往，道人履迹破苍苔。青灯相对语离夜，况复打窗风雨来。
上人定自有佳处，眉宇翠气连湖山。烟边候雁著行急，力挽不留相与还。
真牧堂前花草新，舍南移就一番春。非关瘠鲁欲肥杞，直恐强齐将弱秦。
梅花冷蘂发疏枝，云断天南放日晖。乱折寒柯有双鹊，衔将缀作百家衣。
五千余卷在高台，内史翻时腊屐来。梦断池塘人不见，年年春草绿成堆。
妙手春工如画史，鹅溪百幅挂城隅。却将李成骤雨笔，掩映边鸾花鸟图。
鸟声催得青春老，花气浑忘白髪新。谁复能寻三径友，信知真是五台宾。
何许晚钟烟雨余，花间蛱蝶舞蘧蘧。莫将绝壑潄流齿，戏诵文园封禅书。
江都著足写余酣，颇怪朝晖变夕岚。我与诸峰俱是画，解随归鸟过山南。
瑶房锦树曲相通，能几番春事已空。惆怅旧时吹笛处，坏窗风雨剥青红。
周南留滞登封日，鲁国逍遥曳杖时。海内时流今略尽，不知谁作蔡邕碑。
云峰面面巧随人，渌净兼无一点尘。开尽岩英并涧蕊，君王自与物为春。
南苞雒艳贡惊春，造化争先物物新。镂管裁诗天语妙，翠甖颁醴圣恩频。
落叶飞飞度暗阶，月帘风幔若为怀。琐窗未有归消息，应罥蛛丝上雀钗。
秋屋无人见草经，忽惊太乙杖藜青。秪应烧烛金銮殿，未胜熏香石竹屏。
求友何人似谷莺，羁游浑觉昧平生。闭门春事关身薄，荠菊青青自可羮。
暄寒稀复故人书，好在山中旧酒垆。端欲梦从三径去，方床投枕展龙须。
故国悠悠雪外城，南山应复见高棱。向来梅柳春亭月，曾傍诗书夜按灯。
元夕嬉游遍海涯，上林风物弄年华。余霙堕柳高低舞，香蜡封梅早晚花。
熙熙人物𦶟金炉，歌舞升平六闰余。辇路雪晴云五色，史臣得记汗青书。
晚风收雨故森森，雀啅鸦骄未解阴。车马不喧缘底事，道人宴坐即山林。
林低野阔暝烟浮，似与幽人耳目谋。邂逅前身溧阳尉，欲将半俸博冥搜。
右丞笔力到诸孙，诗语元胜画不言。看取疏疏并寂寂，霜林烟坞欲黄昏。
年来方寸湛如水，照见霜空无一尘。写出禅家有眼句，不妨余事作诗人。
据鞍不觉醉中乡，水陆纷纷利害长。便作河西劝农使，梦回应未熟黄粱。
闻道长安桂作薪，斗升谁乞向隅人。魏仓一炬非无为，似与寒枯慰晚春。
庙堂鼎实待盐梅，幕府千金政筑台。孟子劝人萧傅作，抱关不必是凡才。
城头云树不藏鸦，邂逅东风苦忆家。凴仗主林神放手，为人匝地与开花。
冰雪涔涔梅未芳，欲羞兰蕙召东皇。蒲萄定自有春色，莫酌凉州孟伯郎。
东君珂珮响珊珊，青驭多时下九关。方信玉霄千万里，春风犹未到人间。
香红初破北州春，深谷嫣然一笑新。莫为余寒嗟晚见，锦帷轻拜卫夫人。
南陌无人地自偏，僧房深鎻竹娟娟。我来不为梨花雨，要看春风碧玉椽。
霜红雪白不同时，春到骚人了未知。素艶底应成偃蹇，练裙缟袂且追随。
花底杯盘藉翠茵，折花围坐当歌人。谪仙自是开元客，玉帐熏香揖太真。
九尺张公天下士，喜君不为语清妍。共看风骨尚书似，亦合胸中了未然。
日过辰时犹在梦，客来应笑也求名。浮生自得长高枕，不向人间与命争。
羁怀不到酒边开，欲就钱郎把茗杯。午枕无云来楚观，试书春梦属多才。
华屋飘零鎻夜台，羊昙扶路肯重来。若为甑黍成奇祸，漫道人门似八裴。
睡翁怜我哭穷涂，千里亲来不着书。未用中宵思白髪，孟光堪倚侍巾裾。
地上行人怜紫翠，羊肠九折有谁过。履危侧足非吾敢，远目看云得更多。
始欲愁生愁未涯，清风白月客辞家。北城下马无肠断，泪墨斜斜涂晚鸦。
河伯应窥豹管斑，放船秋水不生澜。洋洋得济非无命，题满新诗赵魏间。
精神何足几年支，疏广陶潜肯自迟。又触尘埃行道上，此时须记式微诗。
靴纹绿净漾林影，红芰鲜鲜得我愁。却忆横塘拜新月，折荷障笑木兰舟。
江上家山晚翠浓，画痴端复觅诗穷。李侯卷去亦亡赖，却对吴侬赋北风。
此地何从列姓名，半因新国用轻刑。江湖万里知闻断，图画相看眼自青。
闭户野僧闻客避，护巢林鸟噪人飞。桃花落尽不须折，移得芭蕉相唤归。
邺王神武冠军中，夜半骑龙逐老翁。雷雨满空飞不去，至今留鎻梵仙宫。
漏月节风一箭长，万牛无力挽苍苍。直应刺着天公眼，却遣雷霆下取将。
老去无心梦楚台，行云欲见仗谁媒。春风魏后尤骄蹇，只遣红巾穉女来。
求花闻道筑金台，国色怀春肯自媒。送入华堂应大笑，不令乳媪与俱来。
云海龙须断不殊，累累犹带夜光珠。直应酿作春醅绿，传与凉州亦丈夫。
晕红围绿海棠春，燕入西楼火令新。彩索画梁相对起，翩翩知有解飞人。
西池罗韈盛嬉游，一水余香晚自流。别试春衫蝉翼薄，泥金新画小龙舟。
刺水森森露碧纤，宰烹端为厌虀盐。政须留衬双轮輭，未用来供一饷甜。
入俎谿毛亦细纤，调和终恐费梅盐。故应黄面瞿昙老，只说中边蜜最甜。
少陵惆怅渚蒲纤，赤米何妨对白盐。枯槁自怜还自许，长斋犹有舌根甜。
此儿眉宇大儇好，中但泥沙相合和。造化作人日无数，凭君熟看几争多。
身入月光重示定，诸香水海静收澜。便令彼岸崎岖到，已落初寮季孟间。
僧中赏隽道林支，傥有斯人见莫迟。远致高情归许掾，更知孙绰最能诗。
三径从荒故懒开，熏炉斋杌伴秋来。无心何地传心要，不向人称弟子裴。
旧闻千岁辽东鹤，塞上翩翩忽见过。我有云间化凫舄，追随不用着人多。
试吏初游魏大名，题舆深眷独忘形。山供爽气焉知暑，日得高眠不废经。
左相司文十稔余，孝廉同岁异龙鱼。君应扈从甘泉仗，我自经营下泽车。
烟槛风湍想胜游，新秋莲芡及旁州。先生对影招明月，政得加餐慰少留。
眼看玉食祸无乡，更卜幽居学仲长。但遣有年供脱粟，白头终不愿膏粱。
自嗤郎罢用心迂，饥坐呼儿课古书。只准高轩它日过，令吟交翠织华裾。
康侯蚤日共周旋，笔势翩翩两鬬妍。乞与西山一丸药，坐令风翮更超然。
等个鱼儿久未逢，满船明月一丝风。离钩三寸谁开口，打落掀天白浪中。
一桡打省犹回首，露布须收人与船。不著钓丝牵老会，却留戽斗付龙眠。
江山已暗大同殿，弦管犹喧凝碧池。别写嘉陵三百里，右丞心事欲谁知。
彤霞蒨雾绕觚棱，楼雪融银滴半层。别绕拟开延福宴，夹城先试景龙灯。
玉燕翩翩入鬓云，花风初掠缕金裙。神霄宫里骖鸾侣，来侍长生大帝君。
蘂笈瑯函受秘文，清虚道合玉晨君。瑶台夜静朝真久，金屋春寒阅箓勤。
曈昽晓日上金铺，的皪春冰泮玉壶。绣户绿窗尘不到，凝酥点就辋川图。
醉死杨家郭索生，此曹平日要横行。不须复醢烦诸子，试比糟蟹几许争。
熟点醯姜洗手生，樽前此物正施行。哺糟晚出尤无赖，尚有馋夫染指争。
烹不能鸣渠幸生，含糊终作醉乡行。裂脐已死人谁照，折股犹腥犬谩争。
塞上秋残百万生，书囊旁午此时行。聋丞自荐牋虽妙，未必持螯手肯争。
莫笑头陀饭出生，要将戒杀劝修行。霜螯断命终妨道，身作人为了不争。
跨缘今似孤云薄，随身翩翩惟一鹤。缟衣赴节舞松风，好伴先生卧林壑。
建国旧碑朝日暗，兴王故地野风干。回头笑谓王公子，骑马随军过五銮。
朔风吹雪下鸡山，烛暗穹庐夜色寒。闻道燕山好消息，晓来驿骑报平安。
万里心驰怀故国，千行泪洒望行宫。孤臣不死忠诚在，为报无忘此犬戎。
顶有异峰云冉冉，源无别派水泠泠。游山未到山穷处，终被青山碍眼睛。
风吹茆茨屋脊漏，雨打阇黎眼睛湿。凭么分明却不知，却来这里低头立。
久病未尝推木枕，人来多是问如何。山僧据问随缘对，窗外黄鹂口更多。
诸法空故我心空，我心空故诸法同。诸法我心无别体，只在而今一念中。
为爱青青竹一林，旋开庭宇占清阴。风前萧瑟声敲五，月下玲珑影碎金。
洞口春归草木长，洞中流水薜萝香。真仙鹤驭今何处，应共白云朝帝乡。
箫鼓旌旗簇锦鞯，路人遥指翠微闲。使君乘兴同民乐，猿鹤无心不碍闲。
征西将帅念君王，刻石巴山事渺茫。□载衣冠付冥寞，路人无语奠椒浆。
典章文物一朝完，有子何忧霸业难。□使阿坚生肉角，至今遗恨碧峰寒。
望断秦原日月宽，西来泾渭侧依山。凭谁唤取王摩诘，写到孤鸿灭没间。
辇路名存迹已陈，斜阳今作几家村。缭墙月转华清梦，来破高陵渡口昏。
金节逶迤去不还，罗胸星斗焕秦天。白云拱木今何在，岁月声名相与延。
乞守初来到渭滨，玻瓈亲为拂诗尘。□江集里新添得，留取钟评付后人。
逃名以酒转名高，醉里张髯骂二豪。日月已为吾户牖，何妨东海作醇醪。
家家高会锦模糊，谁信贫家菊也无。多谢东邻送醅至，旋于篱畔觅茱萸。
自古谁无九日诗，诗成须道菊花枝。直饶无菊何妨醉，野蓼村葵总是题。
杖藜高踏半山云，不见此岗知几春。异时人物凋零尽，只有青山似故人。
寒食都来数日闲，颜卿家帖到今传。此公刚鲠无情煞，到得春时也自怜。
东山相别又相逢，转觉衰颓一老翁。子约重来我方去，满庭黄叶正秋风。
飞流喷雪散层岩，瓴水无时泻屋簷。客梦夜回疑是雨，起看窻户有明蟾。
箨龙何用更横空，一线长绳引水通。顷刻能周清净供，汉阴端谢桔槔功。
由来祗说四簷亭，今日先生八角成。最喜潇潇春夜雨，一簷分作两簷声。
十年辛苦唐贤士，千载奇观旧石岩。天籁沉沉山月小，夜深文字与谁谈。
咫尺仙湖号堵平，先贤曾此劝农耕。若教一日归豪右，敢向黄公庙下行。
解骖投宿到蓬壶，骨冷魂清梦寐无。可怪春禽晓啼月，又催行李出凡途。
毒蛇猛虎空相向，铁壁银山谩自横。长笛一声归去好，更于何处觅疑情。
生民未有如夫子，好学皇泉最自强。功业当年虽坎𡒄，声名后世愈芬芳。
日转庭槐影渐移，重门复壁转呼迟。不如拂袖穿云去，惟有落花流水知。
韬光晦迹居环堵，闭自凝神事事疏。漫许丹青传道貌，难将妙笔写真如。
烟霏雨湿路泥泞，鹤驾飘然下紫京。休咎吉凶休动问，细谈时事与黄庭。
神人断鼇立极处，一柱至今余尺度。摩挲岁月不可穷，会见女娲曾手补。
何年陨石化蚩尤，仿佛光芒动九斿。厌乱无人识天意，浓云若雾没高秋。
巉岩石壁倚天开，何处苍龙噀雨来。海上秋田半焦槁，不应涧谷但空靁。
胸中顿有两龙湫，晚向尘寰得胜游。定是伏龙思远客，賸分一派洗穷愁。
危梯百级面天聪，路逼青冥似可通。著脚未平身已堕，神仙窗户漫玲珑。
人声乍寂鸟声乐，书舍旁通僧舍幽。行尽人间硗确处，吾庐自好更何求。
飘尽杏园红白株，祗留芍药殿春余。不堪风雨夜来恶，地上又多枝上疏。
地上殷红锦作衣，游蜂百匝绕空枝。满园绿暗莺声老，正是一年春尽时。
背人春日去堂堂，无赖春风有底忙。便好单衣裁白纻，青天露坐试新凉。
仙家庭院立春朝，不记仙翁几种桃。共祝风光还上苑，钧天丝管换弓刀。
剪彩沾酥顷刻间，开花不受雪摧残。谁人试手争春巧，定是仙娥下广寒。
古县鞭牛吏谨时，老农分喜上庞眉。东皇一例扶衰朽，不独故园桃李枝。
青丝行菜手纤纤，琖面鹅黄照舞衫。萧寺馆君归未得，杜鹃应合口如缄。
丽句从君笔底翻，旁观但合把降幡。承明何日供春帖，字字堪回玉色温。
野人破衲度穷冬，枕上余寒散晓风。春事苦无关我处，茶烟药臼了龟蒙。
忱词新沐管城枯，夜启天门玉鏁鱼。借得丰年三尺雨，此郎那解世间书。
蛰龙水底未全枯，睡稳终惭点额鱼。聊为苍生一伸肘，阴功何待玉函书。
藜苋捜肠老欲枯，年来冷釡已生鱼。三钱斗米待明日，预办平原乞米书。
春泥滑滑封行路，春水溶溶没野蔬。独坐不愁无酒饮，林间山鸟自提壶。
温风习习送蚕老，晓日曈曈催麦黄。新笋已添千个竹，绿萌初遍数畦秧。
山腰老桧结缨络，石眼飞泉鸣珮珰。午梦悠悠谁唤觉，竹风时借枕衾凉。
诛茅结屋方丈阔，买酒浇肠升斗悭。古寺隔林人閴寂，祗传钟梵到山间。
世间无路不榛荆，且枕清流巧避名。俗客若来休举似，恐渠笑倒断冠缨。
谁酌贪泉计巳疏，但知辛苦立廉隅。君今乐水自智者，未用休官乞鉴湖。
坐有谈玄墨客卿，家无铜臭孔方兄。梦余更听沧浪水，洗尽微尘见太清。
诗老诗如冰雪味，后来和者得分甘。从今客耳亦清净，只合高吟当剧谈。
曾得操舟三昩功，浮家不借一帆风。鲈鱼如雪酒如玉，宛在五湖春水中。
不论别墅自心降，风急西南势转忙。那辨旁呼白鹦鹉，坐看豪夺紫罗囊。
叶底倒悬香作团，鹅黄新染色初干。晚秋风露易摇落，合属幽人仔细看。
昔年曾赋道边花，岁月侵寻鬓已华。衰病不堪无好语，却凭三嗅作诗夸。
从公烛下看花枝，直到海棠花睡时。恰似玉人春枕稳，温风吹酒上凝脂。
擎玉花头取次妍，鞓红从此不论钱。如何未入明皇梦，已醉高吟李谪仙。
北苑珍膏玉不如，清香入体世间无。若将龙麝污天质，终恐薰莸臭味殊。
开花曾作雪缤纷，花去还供饤座珍。谁向医门书下考，便防蒸食堕痴人。
双井昆仍分不疏，渴中曾起病相如。策勲未有涪翁语，浪说繙经到石渠。
不减建溪官焙香，匏樽汲水自煎汤。未应重为粗官屈，定自诗情合得尝。
镇西不入未为屈，坐上臞仙眼如漆。平生陆羽彊著语，不叙建溪谁第一。
密云惊散阿香雷，坐客分尝雪一杯。可是陈平长割肉，全胜管仲自分财。
新剪鹅溪样如月，中有琼糜落飞屑。何年解后紫霞仙，肘后亲传餐玉诀。
何意苍龙解碎身，岂知幻相等微尘。莫言椎钝如幽冀，碎璧相如竟负秦。
洞中宫阙玉层层，山瀑供帘似织成。素额长垂云为扫，琼钩欲挂月还生。
谁重淇园百世孙，青青枝叶暗连云。能诗外监亦清苦，结屋邻桥配此君。
古寺僧囊见水经，未贪饮菊学长生。櫂船且向南零汲，欲试高人识鉴精。
谁解香根一种寒，试尝炎帝作朝餐。余生倘遇袢襟渴，一任清凉露肺肝。
蜗涎行窗篆诘屈，荷叶泻露珠淋浪。朝来危坐笏拄颊，乱云横山如许长。
银杯厌世已仙去，春草催诗寻梦来。日暮砧声捣衣急，夜凉月色挽船回。
三馆赘疣终罢废，丛祠甲乙例推迁。斗升似线当复续，冠带如雠莫近前。
包羞曾借虎皮蒙，笔阵仍推兔作锋。未用吹毛强分别，即今同受管城封。
平时衮衮向诸公，投老犹推作郡公。未觉朝廷疏汲黯，极知州郡要文翁。
利刀活斫当腰断，前脚犹能跳踯行。看著众生如是苦，异时果报不多争。
蚬子师螺街市食，小人咀嚼绕台盘。近来豪贵尊荣者，嗜好成风总一般。
吴人信向更无加，可惜时中善愿差。手掐数珠忙念佛，一边叫唤买鱼虾。
闻说刀兵已皱眉，贪生畏死是人知。如何不恤他身苦，斩斫烹炮无厌时。
不奈诸人苦再三，薄缘终是自多惭。晨猿夜鹤应相笑，特地伸头人闹篮。
尘埋古镜久偷安，匿耀潜辉度岁寒。今日光明藏不得，虚堂高挂任君看。
摩竭当年独掩关，银山铁壁莫追攀。如今大施门开也，魔佛休分听往还。
数间茅屋不堪忧，底事来为粥饭头。赖有劫初铃子在，随贫随富自风流。
年年此日是重阳，篱菊如闻去岁香。莫笑枝条太枯槁，从今别有好商量。
失却栏中白象儿，临风笑倒老峨嵋。街头措大无精鉴，一夜灯前赋雪诗。
春风扫尽庭前雪，暖日催开枝上花。物物头头皆漏泄，莫教心地乱如麻。
衲僧不用看他灯，自有从前一盏明。坏衲蒙头面壁坐，灵光射破铁围城。
万劫轮回妄想在，一心才歇死生休。佛魔是甚闲家具，撒手悬崖得自由。
仲春天气喜初晴，燕语雕梁有好声。曾得玄沙当日意，便能日午打三更。
沤生沤灭几千回，只为金刚眼不开。一日爱河波浪息，始知无去亦无来。
病瘳鹤骨瘦棱棱，说妙谈玄总不能。赖有同行木上座，是渠强健更惺惺。
道在何曾在间然，休分城市与林泉。重来痂法栖禅处，依旧清风满目前。
东风吹尽晓天云，大地山河总变春。不用当门书大吉，个中无鬼亦无神。
夜来灯烛鬬荧煌，多少众生彻晓忙。究竟不知灯是火，昧却灵台一点光。
太平山下曾相见，抚掌呵呵笑脸开。莫怪嘉声腾万口，杖藜方自日边来。
金轮御世乾坤永，玉烛调时宇宙明。桃李无言春烂熳，不知何以报升平。
流注真常几万回，虚空无去亦无来。个中何地容生死，打破当堂明镜统。
天面雁横七八点，海门日上两三竿。祖师心印分明在，自是时人不解看。
四维上下白漫漫，玉殿琼楼正好看。任是黑风吹海立，渠侬门户不相干。
九重天上官家敕，唤起西庵瞌睡人。为瑞为祥人莫问，金毛师子玉麒麟。
？忻得计掩深关，口醭心灰一味闲。自笑行藏无料处，又随缘业过焦山。
一室寥寥是何物，三贤十圣竭头参。衲僧不会风前句，拟欲思量落二三。
白苹红蓼岸边秋，短桨轻帆与自由。要会到这一句子，长江依旧水东流。
今日端午谢街坊，时节因缘要举扬。莫问腕头缠百索，且将粽子吃沙糖。
宗门标致久凄凉，佛鉴山头又坐亡。昨夜灯前即屈指，不知谁解整颓纲。
江月照，松风吹，永夜清霄何所为。若是曹溪门下客，相逢不必更扬眉。
扁舟何事渡江来，林底相逢笑脸开。盐米不须重话会，要须舌上起风雷。
焦山僻在海门边，得到其中是夙缘。要会相逢一句子，春风依旧似当年。
迷时境上千般有，悟去心中一物无。若会笑声还似哭，方知生与死同途。
滔滔生死海无涯，绿鬓朱颜未足夸。五蕴山头云散后，不知明月落谁家。
红杏枝头小雨干，东风特地作春寒。祖师门户无遮障，祇要时人著眼看。
四年两受官家敕，玉璨珠华耀海门。鼓舞尧风聊自愧，不知何以答君恩。
隈岩傍水养衰残，不谓虚名落世间。到此更无回避处，只应笑倒石公山。
虎穴门前曾宴坐，龙床角畔去谈禅。睹人莫苦生离思，风月从来共一天。
住亦随缘去是常，山林城市两无妨。白云本是无心物，一任风吹入帝乡。
物物头头不覆藏，须弥高广露堂堂。要知此曲无音韵，更对薰风舞一场。
气息才通不可收，一回拈起一回羞。威音王外难分雪，殃及儿孙卒未休。
一钵迢迢历数州，朱门白屋信缘求。如今茧足归来也，自在沩山一牯牛。
拍手相逢笑不休，本来无证亦无修。人人尽是阿罗汉，何必天台雁荡求。
滕王阁畔遥招手，汴水堤边未点头。要得锦鳞来上钓，大家撑动木兰舟。
慧林投老入红尘，俯仰三年成跺权。自笑欲归归未得，时时送客出都城。
时节因缘自有由，知音千里远相求。寒山陌上才招手，拾得溪边已点头。
五叶花敷大地春，泥牛鞭起著精神。好将一苇堂前曲，举向东州路上人。
晓来雨过地无尘，绿暗红疏烂熳春。拄杖花开人不会，等闲昧却本来身。
千般说，万般喻，特地令人转不悟。西风昨夜泄天机，鬰鬰黄花香满路。
十年持钓在江湖，蒻笠蓑衣只自如。忽尔竿头浮子动，等闲钓得一头鱼。
寒食清明都过了，野桃红杏已凋零。多时不听簷头雨，特地令人忆镜清。
寒来共向无烟火，饭了同烹雪色茶。饱食高眠无一事，不知何以报官家。
火焰时时转法轮，广长舌相耀乾坤。衲僧不会转身句，烁破娘生旧面门。
炭头今日地炉开，涩雨悭风恼破怀。老僧向火吃酸豏，谁管檀那来不来。
皓月团团照碧天，鳌山灯火不须然。吾皇恭俭人心乐，自有叹声四海传。
日暖旌旗壮凤城，圣君勤俭古风清。宝刀不染匈奴血，四海从今自太平。
牵率归来口懒开，婆娑重陟旧猊台。孤云本是无心物，又被东风拘管来。
夜来春睡烂如泥，禁漏声残总不知。翻忆南泉好言语，如斯痴钝也还稀。
六年扫洒皇家寺，一日君恩得游还。拄杖重挑旧瓶钵，者回信脚入青山。
末上开山师最劳，栽松种竹意何高。舟横断岸无人识，几度因风弄海涛。
一著天衣无缝袄，平常话语暖如春。山蔬纸帐家风在，谁是当年听法人。
水翻千偈亦轻酬，一笑瓯峰万事休。今古碧桃湾底路，几多风月属渔舟。
南山拾得劫初铃，乡曲谁人会此声。拨转海门关棙子，云楼月殿一时成。
雪眉岩顶鹤精神，淡薄家风世少邻。明月芦花藏不得，老来重跨铁麒麟。
因风便作海门居，钓尽波澜未见鱼。水冷云寒归未得，笑看新月上珊瑚。
万事无如退步人，摩头至踵自观身。只因吹灭心头火，不见从前肚里瞋。
万事无如退步人，孤云野鹤自由身。松门十里时来往，笑揖峰头月一轮。
万事无如退步人，淡中滋味最天真。炉边向火慵开口，睡里抓头忘却身。
万事无如退步休，百年浮幻水中沤。赵州不为争糊饼，要得时人劣处求。
万事无如退步休，本来无证亦无修。明窗高挂多留月，黄菊深裁盛得秋。
万事无如退步休，华言巧语诳时流。世间种种皆儿戏，何必区区弄笔头。
万事无如退步行，世间名利两重坑。前头光景无多子，莫与扶尸鬼子争。
万事无如退步居，青山僻处结茅庐。听他人笑生涯拙，自喜闲身得自如。
万事无如退步看，个中生死不相干。兜兜怛怛从他做，兀兀痴痴我自安。
万事无如退步僧，髪长懒剃貌棱层。出言吐气多山野，逆耳之谈谁肯听。
万事无如退步眠，放教痴钝却安然。漆因有用遭人割，膏为能明彻夜煎。
万事无如退步眠，松床纸帐暖如毡。梦中说话无花草，况是山僧不会禅。
学道先须要省缘，莫教到被世情牵。二时但得钵盂湿，囊底何妨无一钱。
学道先须要省缘，随时过得莫忧煎。无求坐卧常安乐，有意身心不坦然。
学道先须要省缘，省缘一法最安然。有来有往有违顺，无往无来无过愆。
学道先须要省缘，他人长短莫喧传。祸门不闭终无益，参取维摩老子禅。
学道先须要省缘，莫教到被世情牵。牵来牵去无休日，直到阎罗老子前。
学道先须要省缘，浮生傀儡暗抽牵。机关用尽成何因，赢得三涂鬼火煎。
万人同志念弥陀，众力相成愿力多。一朵莲开亲见佛，方知净土胜娑婆。
树林水鸟各宣扬，宝网金台尽道场。会得钟鸣并鼓响，弥陀触处现毫光。
鬓髪看看染雪霜，心猿意马尚颠狂。一朝掩目空归去，始信泥犁岁月长。
业报差殊事不同，劳生何地出樊笼。欲知自性弥陀佛，在汝朝昏一念中。
众生苦海业坑深，不信因缘久溺沉。闻得叉声方念佛，始知妻子老婆心。
不是山僧说是非，修行魔事要君知。直须紧峭草鞋底，透过娑婆五欲池。
学道先须不要贪，贪心障道使人凡。祖师一味无求法，流落人间谁肯参。
学道先须不要瞋，瞋心未断道休论。诸佛常说瞋如火，烧却菩提种子根。
学道先须不要痴，痴心未了转狐疑。迷云头上黑如墨，白日茫茫几个知。
风力机关终有尽，深情厚貌见无因。担擎黑业归何处，留得枯骸未化尘。
皮包血肉骨缠筋，颠倒凡夫认作身。到此始知非是我，从前金玉付何人。
鸟啄鸦𪅎皮肉尽，风吹日炙髑髅干。目前试问傍观者，自把形骸检点看。
因瞋久恋四蛇窟，由爱长依六贼村。今日并脏都捉败，这回休要弄精魂。
百骸溃散杂尘泥，一物长灵复是谁。不得丹霞通一线，髑髅著地几人知。
枯髅爱酒醉魂在，罗列杯盘手自斟。酩酊一生心似曲，想君作鬼也昏沉。
燕脂画面娇千样，龙麝薰衣峭百般。今日风流都不见，绿杨芳草髑髅寒。
生前财货因贪得，死后形骸被物拘。毕竟一文将不去，被人骂作守钱奴。
偶然一语不相投，努目挥拳汗欲流。若悟形骸同逆旅，胸中人我一时休。
汝为神道合威灵，酒肉如何顺世情。小鬼判官都出院，禅门法令要分明。
村歌社舞拜祠堂，臭秽腥膻污道场。要答神明冥护力，晨昏烧取一炉香。
若将酒肉污伽蓝，因果分明语再三。说著人情都不顺，山僧到此口难缄。
林底常怀老药山，皮肤脱尽万机闲。披云月下时长啸，千古风流满世间。
戏镌崖石号披云，且欲朝昏见古人。折脚铛中聊自足，世间囊喜不关身。
拄筇台畔自腾腾，野草闲花照眼明。绿水青山皆旧物，鸟啼猿笑别无声。
春暖岩花处处红，住山境界乐无穷。劳生奔竞何时已，说与还如耳畔声。
当年吴越日相攻，蚁鬬蜗争不少容。范蠡西施伎俩尽，青山依旧白云中。
兀坐云根懒举头，更无言句示禅流。森罗万象分明说，有口何妨挂壁休。
老来羞懒出人前，只欲隈岩傍水边。多谢洞庭峰顶月，夜来向我十分圆。
禅门难得好儿孙，逐句寻言总失真。山是山兮水是水，莫将情解鬬尖新。
透过无心种种休，松间石上自悠悠。田园不用争疆界，大地都来一指头。
莫笑山僧语句粗，真情何处著工夫。世人用尽精神讨，缘木何曾觅得鱼。
湛湛平湖浸月明，渔歌声断晓风清。坏衣蒙顶跏趺坐，不称诗情称道情。
深静含秋一鉴宽，清甘聊酌齿牙寒。灵岩自笑荒山骨，明月泉悭祇欲干。
聊向苍藤挂六镮，满前嘉致属幽闲。双眸净洗看无厌，欲结遮头草一间。
宝云诛草广禅林，凿石穷源意亦深。长叹甘泉不当路，汪汪空有济人心。
古洞深沉莫敢窥，森阴草木野云飞。白龙何处淹头角，天下苍生望汝归。
笑日野花青嶂下，歌春幽鸟白云间。宝陀大士全身露，懊恼游人空看山。
下视群山尽子孙，孤高直与月轮分。善财不用别峰觅，只此休时见德云。
寒松门底如张盖，招引嘉宾眼倍青。方丈老人迎送少，未应因汝下幽庭。
禅板蒲团消永日，明窗净几映疏筠。一𬬻香尽六时过，转觉山家气味真。
匿影长嫌山未深，闭门莫放俗尘侵。如今满眼事奔走，欲对何人话此心。
避喧求静到湖山，却被湖山不放闲。蹈破草鞋游未遍，便甘投老两山间。
喜见君心有岁寒，闭门终日对瑯玕。相逢不具香严眼，祇作敲风带雨看。
猛虎毒蛇从法化，凶神百怪仰高踪。只因一念分凡圣，碍却前头蒸饼峰。
老僧昨夜包山宿，茅屋青灯火满炉。料得山神心喜我，晓来岩树雪模糊。
鹊巢低树绝惊猜，可验庵僧心已灰。与汝林间缄口过，不须虚喜报人来。
栽松须觅曲松栽，养就山林拥肿材。直是无人著眼看，岁寒方得老岩偎。
小松盈尺已凌云，肯学芬芳桃李春。想汝龙鳞合抱日，老僧应是再来人。
旋转茅茨蔽雨风，土床蒲荐自雍容。荣枯过眼人间事，尽付山僧一笑中。
老觉形骸渐渐衰，放怀终日眼如眉。畏人知处闲名出，犹喜归庵未甚迟。
曲木为庵土作床，有门不闭且无妨。时人莫笑家风拙，歇得心时事事忘。
唱歌楼上语风流，你既无心我也休。打著郎君心里事，从前恩爱冷啾啾。
新成纸袄著彭亨，掉臂何妨雪里行。我既不怜人不爱，世间从此免相争。
任是流金铄石时，此泉澄湛满幽池。白龟闻已献天子，何似蹒跚在淤泥。
山骨凿深六十尺，石中泉眼始方开。后人饮水知来处，曾费山僧心力来。
伛偻山头自负砖，要成小塔立云烟。聚沙也似儿童戏，且为湖山结少缘。
主人公诺听我语，死生流转无停住。今日忙兮明日忙，灵光一点何时悟。
主人公诺听我道，贪名逐利何时了。争如识取自家珍，灵光灼灼无边表。
主人公诺听我劝，浮生莫作欺瞒汉。暗里虽然瞒得来，明中依旧还消散。
主人公诺听我嘱，今年已是五十六。为人终是费分疏，何日口边生白醭。
吃肉何如咬菜根，且图身口戒香薰。莫言死后无因果，八两须还他半斤。
未能遽断荤和酒，且结晨朝清净因。省费省缘兼惜福，灵岩此语太饶人。
单丝系住老牛脚，心欲东西未自由。凭仗东风齐著力，早教船子下扬州。
闻把东禅木杓柄，放开布袋好流传。后人薄己符言行，壁立家风要斩然。
老来多睡胜春蚕，五蕴山头卓个庵。随分饥餐渴饮过，不知何地见同参。
闻坐天童上板头，深挑痛劄未应休。吾门直截无窼臼，家破人亡始自由。
有经遮眼明窗下，无事干怀白昼长。自拾松枝烧歙钵，看人终日竞头忙。
道人门冷如秋色，竟日曾无俗驾来。近为耽诗成癖好，寒窗夜作老猿哀。
秀岭高峰咫尺间，青松常伴白云闲。中秋同玩洞庭月，谁道山家不往还。
老来心地烂如泥，卜得胥湖作虎溪。七十二峰烟浪阔，听他游子路头迷。
去年西坞得相寻，雪竹霜竹一径深。圆屋青灯闻妙语，使人灰尽一生心。
但得茅簷春睡足，何须石室较筹盈。遥知别后多萧散，坐听松风万壑清。
镜像魔军方满目，浮云世事急抽头。倚蒲痴坐慵开口，诗债还能饶我不。
一身彼此转蓬样，百岁光阴交臂间。底事石梁成邂逅，烽烟影里得余闲。
喜君胸次冰壶净，道富身贫只我谙。利火名汤方鼎沸，看人终日手争探。
石上三生梦已非，人间万事眼如眉。归家更问宝华老，何似板头端坐时。
灵光一点自分明，照破众生违顺情。拶看通身开正眼，方能日午打三更。
古人得后便休休，茅屋青灯百不求。遮眼谩将黄卷展，不风流处却风流。
放下千斤重担子，重归岩谷旧三椽。不须苦觅扬州鹤，伴我林间骨碖眠。
世事不中回首看，湖山他日为吾来。草衣木食相陪过，肯把柴门取次开。
歇得心时自少魔，山头孤坐养天和。莫嫌茅舍不宽广，茅舍才宽事便多。
黄叶止啼知即已，敲门瓦子亦休留。虚空讲得真经后，解笑当年石点头。
衣底明珠本自圆，个中无正亦无偏。蒲团纸帐坐终日，体取先师苦口禅。
探竿影草闲家具，独弄单拈破笊篱。口醭心灰诸漏尽，菱花不拭自光辉。
玉偈金言一扫休，已灵不重圣何求。无常煞鬼难吞处，祇为渠侬得自由。
未见虚空解讲经，个中切忌计工程。蒲团七个坐不破，岂可等闲明死生。
妙句玄言一切休，只看露地一头牛。忽然鼻孔芒绳断，吼月耕云便自由。
一叶轻舟泛太湖，西山来觅老僧居。归家好为力生说，林底安闲是坦途。
衣钵老来都唱却，赤条条地更身安。但教留得娘生袴，雪打风吹不解寒。
好死何如且恶活，随缘随分傍岩隈。直饶野火烧残后，依旧春风吹出来。
吾祖初来字脚无，儿孙后代竞编书。子今莫苦著文字，秘取圆明顶𩕳珠。
丰干端是饶舌汉，引惹闾丘特特来。累及寒山无雪处，岩门从此不应开。
若能转物即如来，粪扫堆头正眼开。随顺众生颠倒法，肯教一点污灵台。
逆顺机中总是禅，在家不碍出家缘。庞翁父子团圝坐，始觉无生话不偏。
浴时少使一瓢汤，受用浮生日子长。薪桂未言京国贵，辘轳百尺几夫忙。
孤舟共渡有夤缘，一众相依岂偶然。但我住山随处所，不令衲子脱衣眠。
投老西山百不为，把茅是处可幽栖。太湖三万六千顷，天与山僧作虎溪。
寒拾长谈苦口禅，无人领解许多年。如今拽转家风也，好把泥牛痛下鞭。
丰干漏泄因饶舌，描邈虚空总是渠。翻笑闾丘无鼻孔，灶前礼拜觅文殊。
聚头作相都休问，那事如何为举扬。放得肚皮沧海阔，世间无物不包藏。
乞得包山古寺基，竹窗松桧作幽栖。何时一棹来相访，说尽人间万事非。
出门烟水正茫茫，体露金风木叶黄。父母未生前一句，不知何地是家乡。
先师骨冷已多时，千里迢迢特地归。要会去来无间断，个中一步不曾移。
毕竟归山是胜游，道人阅世本无求。小舟东下轻如叶，回首红尘一笑休。
湖边看子上归舟，林底初惊一叶秋。要似羚羊长挂角，莫教猎犬得踪由。
独秀峰前一朵春，为传消息岂辞辛。归祏觅取住山斧，作个丛林向上人。
要如璞玉深藏器，莫比囊锥立露尖。随处关门安稳坐，不妨终日口如钳。
偎岩傍水我甘老，垂手入廛公正时。异日归来同粥饭，折铛不用倩人提。
庵小不能容汝住，湖边相送颇依依。身心欲得长坚固，记取重围吃菜时。
三处莫忘真是药，两针不蓄亦无妨。浑身劫得𬊈鸡尽，始好参禅作歇场。
阿呵呵了阿呵呵，聚落都如蝼蚁窼。一弄火销无影迹，几人于此悟南柯。
老僧住世非长久，之子春秋正盛年。生铁脊梁须竖起，莫于女井苦留连。
出家毕竟事如何，超越情尘敌死魔。莫向丛森贪饱暖，百年光境等闲过。
古人只蓄两枚针，夏葛冬裘逐旋寻。汝辈盛年脚力健，好携复子历丛林。
世谛纷纷没了期，空门得入是便宜。直须日夜常精进，莫只劳劳空过时。
心猿易纵安教纵，意马难调亦要调。到老情尘扫不尽，出家四事恐难消。
焚香礼拜莫匆匆，目睹心存对圣容。忏悔多生尘垢罪，愿承法水洗心胸。
出家言行要相应，战战长如履薄冰。虽是未除须与髪，直教去就便如僧。
也要学书也念经，出家心地要分明。他年圆顶方袍日，事事临时总现成。
出家不断荤和酒，枉在伽蓝地上行。到老心田如未净，菩提种草亦难生。
莫说他人短与长，说来说去自招殃。若能闭口深藏舌，便是修身第一方。
常住分毫不可偷，日生万倍恐难酬。猪头驴脚分明见，佛地今生扫未休。
莫学愚人说脱空，脱空说得有时穷。暗中莫道无人见，只恐难瞒马相公。
一等出家为弟子，事师如事在堂亲。添香换水宜勤谨，自有诸天鉴照人。
香积厨中好用心，五湖龙象在丛林。瞻星望月虽辛苦，须信因深果亦深。
二时普请宜先到，众手能为事不差。讽取如来经一卷，都胜闲话口吧吧。
廊下逢僧深问讯，门前遇客要相呼。出家使态宜谦让，莫似愚人礼数无。
家事积粗宜爱惜，使时直似眼睛看。莫将恣意胡抛掷，用者须知成者难。
诸寮供过要精勤，扫地装香莫厌频。事众若能常谨切，身心方是出家人。
衣衫鞋袜须齐整，挂搭巾单不可无。身四威仪常具足，莫随愚辈学粗疏。
拳手相交不可为，粗豪非是出家儿。遭人唾面须揩却，到底饶人不是痴。
三通浴鼓入堂时，触净须分上下衣。语笑高声皆不可，莫将粗行破威仪。
有时缘干到街头，照顾沩山水牯牛。门外草深常管带，等闲失却便难收。
色身康健莫贪眠，作务辛勤要向前。不见确坊卢行者，祖堂衣钵是渠传。
论政已肩裴相国，谈禅应笑老维摩。道存休恨归来晚，一语投机已是多。
归来饱睡懒谈真，一任禅和喜作瞋。笑破野堂居士口，孤云去住也由人。
与君同鞭洞庭山，此个因缘非等闲。好记灯前一句子，莫教流落向人间。
终朝圆觉不曾迷，底事劳生强是非。一扫浮云纤芥尽，个中心月自光辉。
黄卷展开共佛语，青山长对伴僧禅。一𬬻香尽文时过，浮世何人有此缘。
杖藜来赴庐由饭，喜见公家园有蔬。安得龙眠老居士，丹青重画隐泉图。
去年公到包山寺，林底相逢笑不休。今日我来公已去，石羊石虎替人愁。
临终一得老僧言，扫尽胸中事万千。回首荣华都似梦，便能谈笑死生前。
大千经卷毫端出，铁划银钩字字清。更会当头这一点，六尘堆上放光明。
大法流通千有春，西山犹未识金文。瑯函玉轴照岩谷，想见龙神亦喜欣。
每日睹佛殊胜相，还如溪上见公时。堂堂风貌无凡圣，只要当人路不迷。
兄弟情深夙有由，死生岐路各须修。要知五欲坑中崄，万顷风涛一叶舟。
包山一火铸钟成，百草头边总是声。唤起劳生一睡眼，一时于此得惺惺。
棒头笔下宜精审，打锁敲枷好用心。成佛作祖只这是，劝君不用别追寻。
省缘知足常安乐，广费多求损道情。闹市门头祖师意，放教心地坦然平。
前日相逢欣款曲，见君胸次坦然平。祖师有个入门句，只要时中事事轻。
劝君不用广贪求，随分家缘了便休。百岁光阴能几日，得回头处早回头。
礼拜烧香新活计，行船种橘旧家风。欲知自己弥陀佛，便是亢山金大翁。
二十亩田供伏腊，无妻无妾自由身。回观万顷良田者，也是人间多事人。
梦里分明有火殃，觉来心地本清凉。三车亦为儿童设，想见瞿昙别有方。
人身正类砂盆破，三篾束缚全暂时。暑往寒来宜爱惜，莫教土上更加泥。
砂盆打破化为尘，始是撑天拄地人。举世只言身是幻，不知谁是幻中人。
老僧多病厌将迎，且卜西山隐姓名。若是吾家真道友，隔湖相见最分明。
人生聚散本无常，休把闲愁脑肚肠。三十年后重相见，拍手呵呵笑一场。
涅槃生死两般名，正眼观来一性灵。五蕴山头云散后，大千沙界月长明。
禅门泊将气如云，江北江南把要津。莫怪林众闲未待，扫除佛祖要当人。
莫谓无心便是禅，个中有路更幽玄。系驴橛子推翻后，打著南边动北边。
不风流处也风流，匹马追风四百州。金镞离弦胸百战，铁鞭多力恨无雠。
本地风光何似生，谁明日午打三更。直饶金印大如斗，争踏毗卢顶上行。
空王殿子几经秋，日晒风吹古路头。莫怪今朝聊点破，恐人一向外边修。
暖日晒开地面冻，春风吹拆岭头梅。他知物物无遮障，自是时人眼不开。
叶落归根万事休，来时无口句难酬。虚空忽尔翻筋斗，吓倒云门六不收。
自惭无德继高踪，百事荒唐懒更慵。要死山今死未得，且将香火奉诸公。
瑞气氛氲锁梵宫，嵯峨宝塔倚高空。簷楹金碧光相照，尽落山僧一顿中。
年年今夜月华多，一点云生仗是魔。争似曹溪门下叟，一轮空月照婆婆。
？宵灯烛鬬荧煌，车马纵横彻晓忙。倒底不知灯是火，区区几个解回光。
二鼠侵藤真百苦，四蛇围井过千忧。忽然我断藤根子，道是千休与万休。
识得庐山五老峰，个中何地不相逢。舌头无骨随人转，熨斗煎茶铫不同。
溪头杨柳未堪折，岭上寒梅已过时。欲赠行人无所有，为君拈出岁寒枝。
祖师心印没遮藏，一句临时要厮当。莫谓座间人不识，台星炯炯照虚堂。
扫地泼水相公来，人人明镜挂高台。碧油幢下呵呵笑，青眼何妨特地开。
击鼓三通绝是非，本来无悟亦无迷。山僧不是多唇吻，谩把空拳吓小儿。
朝日忙忙打个球，生来念念不停流。若知落处无踪迹，始会云门六不收。
三十年来信脚行，一朝跳过是非坑。桃花岁岁随流水，一任傍人把路争。
红日三竿高枕处，黄粮一钵饱斋时。分明千圣排肩立，不肯承当过在谁。
祖师心印没多般，悟得无劳指一弹。剔起眉毛如不荐，春风依旧著人寒。
忠孝一心清似水，功名千古重如山。碧幢红旆照春色，赢得高堂白昼闲。
洞中春色四时好，云外峰峦一样高。用祝贤王龟鹤算，年年洗眼看蟠桃。
移身换步老天衣，不惜眉毛月个知。今日若明当日事，江南日暖鹧鸪啼。
云门舌上有龙泉，爱把金针黑处穿。要会衲僧巴鼻子，一条红线两人牵。
走下禅床行一转，看了如来五千卷。婆子年高眼尚明，夜深月下穿针线。
海水有时终见底，人生到死不知心。秀才若会翻身句，管取白衣入翰林。
丰城宝剑沉埋久，一道寒光射斗牛。不是张华辨端的，只应千古枉淹留。
佳人十八正娇痴，一曲堂前舞柘枝。祇有五郎知雅态，更无人道柳如眉。
阿谁踏著雪峰踪，三世诸佛火燄中。赖有云门相暖热，火屋吹得满堂红。
别面不如花有笑，离情难似竹无心。因入说著曹家女，引得相思病转深。
庞婆移转髻边梳，一段风流举世无。万事但将公道断，维那不用笔头书。
长江辊底浪如银，秋日白苹红蓼新。莫怪扁舟难到岸，行船由在把梢人。
父子相逢臭味同，龙泉宝剑再磨砻。要明马祖当年喝，大地山河尽耳聋。
一条官路坦然平，无限游人取次行。莫谓地平无险处，须知平地有深坑。
处处绿杨堪系马，家家门道透长安。一条大路平如掌，自是时人措足难。
终朝噇饭费工夫，不识灯笼是钵盂。多少三家村里汉，忙忙树上捉鲇鱼。
髑髅里眼见犹在，枯木中龙声更狂。打破虚空光境尽，个中别有好商量。
一回饮水一回噎，本自无情似有情。欲会个中端的意，木鸡啼作两般声。
个事相承八百年，实无一法与人传。今朝欲报无传底，聊𦶟金𬬻一炷烟。
二十余年寄此间，盖芜尘土翳朱颜。今朝子母应相贺，且喜春来返故关。
言公心地最精专，曾学焦山一味禅。今日落盆盛白骨，翻身重上谢郎船。
衲僧才遇丙丁村，便作霜花骨一盆。火后始知梁不坏，翻身跳出是非门。
只是旧时行李处，等闲举著便郩讹。夜来一阵狂风起，吹落桃花知几多。
一火铸成金弹子，团圝都不费钳锤。拈来万仞峰头放，打落天边白凤儿。
洞南石燕接灵龟，狮子峥嵘气与齐。碧眼方瞳人不识，三山正在玉华西。
满目云烟万叠山，梵宫深锁翠微间。市朝多少纷纷客，输却僧家一味闲。
晴云漠漠水潺潺，危阁春归白日闲。若问祖师消息处，眼前环列是青山。
行到山危仆已痡，此身强健不须扶。回头指顾重冈险，得似人心险也无。
来时膏雨迷新野，去日薰风吹旧林。寄语主人休惜别，白云南北本无心。
三载功夫一藏经，非禅非道亦非僧。但凭方寸行诸善，也是如来最上乘。
雨过疏窗分外凉，隔帘风引芰荷香。江湖六月生秋思，清梦回时月满床。
夹岸古榆清荫密，傍簷斜月冷光疏。晚凉一枕邯郸梦，半夜西风已满裙。
京国重来一梦间，不堪回首赤城山。隋堤古柳年年在，应笑行人鬓已班。
旧闻山隐弥天释，几欲从谈不二门。寻到经窗收足座，却应宾主两忘言。
悠悠世事空浮沉，自爱白云岁月深。举眼尽非凡草木，刚然断臂觅安心。
万里浮云卷碧天，年年此夜十分圆。令人转忆寒山子，说似吾心恰宛然。
炎暑蒸人汗似汤，盐官用底岂寻常。轻摇休问犀牛在，拈出清风宇宙凉。
示现天宫补处身，尧风舜日耀乾坤。今朝共祝南山寿，万国来朝万乘尊。
当阳正体露堂堂，休谓当年付饮光。彼既丈夫我亦尔，颍将好肉更剜疮。
百鸟不来春又暄，凭栏溢目水如天。无心还似今宵月，照见三千及大千。
病起云山草木秋，浮华世事谩悠悠。从来万法不为侣，何以韶阳六不收。
如来三转于大千，赵州半藏亦如然。其轮本来常清净，一念承当谁后先。
脱身已晓南柯梦，始觉人间万事空。吹起还乡无孔笛，夕阳斜照碧云红。
迅雷吼破澄潭月，当下曾经三月聋。去却膏盲必死疾，丛林从此有家风。
大地撮来粟米粒，一毫头上现乾坤。居家不离途中事，常在途中不出门。
春至百花触处开，幽香旖旎袭人来。临风无限深深意，声色堆中绝点埃。
西方一路好修行，上无条岭下无坑。去时不用著鞋袜，脚踏莲花步步行。
打破多年赤肉团，大千俱现一毫端。纵横妙用无多子，妙用纵横总一般。
锺馗醉里唱凉州，小妹门前祇点头。巡海夜叉相见后，大家拍手上高楼。
百尺竿头弄影戏，不唯瞒你又瞒天。自笑平生歧路上，投老归来没一钱。
清溪狭径小桥东，风入桃花处处同。我为日长无一事，偶然来此听松风。
西湖湖上山如画，二十年前曾客来。飞絮蒲城归未得，江南老却贺方回。
拔地高厓如铁色，拂天老树作寒声。他年记宿楁台夜，便是南归第一程。
囊无金絫贫如故，镜有丝生老奈何。一事尚堪夸北客，来时诗少去时多。
清风送月上栏干，云雨溪流破玉寒。我有三峰高兴在，漫堂聊作画屏看。
醉后愁生任数奇，僧窗借梦入新诗。觉来著意寻桃李，除了春风总不知。
水缚山腰点万松，云扶翠岫插寒空。此溪定入桃源去，时见波间有落红。
耕田博饭未为辱，为米折腰真可怜。高卧北窗风飒至，更于何处觅神仙。
沙头郭索众横行，岂料身归五鼎烹。支解樽前供大嚼，胸中戈甲也虚名。
秋来目送雁南飞，不似春风雁却归。惭愧宜兴老居士，一生只在钓鱼矶。
剔烛亲封锦字书，拟凭归雁寄天隅。经年未报干秦策，不识如今舌在无。
遥怜部曲远相迎，犹记当年骠骑营。莫作扬州贵人看，箭声聊听饿鸱鸣。
叶底黄鹂一再鸣，故知久住识人情。习家池馆元无禁，应笑山公自懒行。
老木参天拱十围，何妨桃李间相依。却怜韩令功如许，不为山丹少霁威。
百叶缃桃照眼明，繁枝似见雨新晴。故知睡足聊相并，不作林间逐妇声。
不用黄金更筑台，一时倾盖尽奇材。关中岂是穰侯物，浪怕诸侯客子来。
老大无堪百不能，年来但可饮三升。斋厨何用须佳酿，莫遣征南误见称。
一寸苍根手自鉏，年来绕屋亦扶疏。客来但爱清阴好，不见幽人涧下居。
为山亭下小巑岏，只欠萧萧竹数竿。但遣飞流时潄玉，且将归思为翁宽。
微风似与洗庭除，石枕蛮藤不负予。八尺方床聊已足，可须仍要读残书。
僚吏相哀白事稀，抱琴时自弄清徽。何妨共倒樽中渌，不怕鸣驺问道归。
膻秽初闻颍水清，东君更复过蒙城。应须鄂渚兵同入，贼垒聊烦尽刬平。
使节交驰数路分，颇知旰食念前军。疾须图上金城策，一见真？胜百闻。
惠崇残笔老尤奇，袖里溪山每自随。欲识沧波无限意，此间惟许当家知。
涧下流泉涧上松，清阴尽处有层峰。应知六月冰壶外，未许人间得暂逢。
忆向中流置竹床，万钱无处买清凉。只今路断无来客，自拨新𥬠醉几场。
戏弄扁舟泊宅村，却寻三径筑茅墩。云边此意真谁解，剩作新诗与细论。
水槛新开似浣花，傍溪须更作浮槎。祗应屡费王弘酒，时要清樽对落霞。
不惜囊钱信手空，荒田却拟望年丰。天公可是怜风月，判遣诗人一例穷。
卢橘杨梅已及时，我归先自在前期。平生不作宣明面，浪愧将军建鼓旗。
霜风猎猎将寒威，林下山僧见亦稀。怪得吟诗无俗语，十年肝鬲湛寒辉。
春风的的为谁来，遶舍闲花亦谩栽。庵内不知庵外事，夜来微雨小桃开。
东风吹麝入铅华，未肯随春到谢家。夜半粉香垂露泣，定应和月怨梨花。
依然一册巧装成，故纸为胎越样轻。四畔黑云都罩尽，中间只有月长明。
舟系小桥杨柳月，帆移平浦芰荷风。当时不向烟波老，霸业功名一扫空。
鲈脍色鲜盘玉缕，莼羹香滑煮龙髯。可怜水月交光夜，一笛西风自卷帘。
醉梦几经芳草渡，吟魂飞上月明楼。散人已出形骸外，肯作乡声效楚囚。
月宫移向日宫栽，染得娇红入面来。多谢秋风扬雨露，丹心一一为君开。
岸红初破木芙蓉，送别遥闻野寺钟。江抱月流青炯炯，山随天去碧重重。
身在秋湖天一角，岭猿洲雁亦相哀。他时相见柯山下，土锉芳薪煮芋魁。
多病吴中一腐儒，新来铅水照髭胡。扫地静怜黄吻婢，缚鸡卖遣白头奴。
钓船归落昏鸦后，江雨来从白鸟边。旧屋但余烧叶灶，破囊犹欠买山钱。
山鸟逢春恰恰啼，桃花流水路犹迷。何时鼠子膏齐斧，笑领白云归剡溪。
故园生事只衡茅，不管方兄久绝交。粝食枯椽吾易足，鹪鹩只占一枝巢。
山杏枝头鹎𫛥儿，来传春意语多时。脆红可是浑无力，不奈东风尽日吹。
愁呵龟手冷摇鞭，乘兴来登访戴船。解事篙师小鸣橹，恐惊寒雁入晴天。
着地岚阴拨不开，傍闲同到妙高台。老僧只恐泉声少，坐遣飞云唤雨来。
修蛇细路困车牛，公事催人不自由。欲到遥岑冷侵骨，寄声归雁莫来休。
入梦生香酒力微，不须金鸭袅孤馡。为嫌淡白非真色，故著仙家紫道衣。
河阳满县栽桃李，风过落花吹不起。潘郎远韵故不凡，为米折腰聊尔尔。
剡溪诗尹亦可人，作堂饷客名迎薰。虽无桃李继潘令，红梅一窼香入云。
晓行隐隐入花村，小雨初晴水气昏。莫厌僧家能冷淡，且穿芸𪨗采溪荪。
乍见飞泉眼即明，玉虹垂地半天声。何时闲散无公事，洗钵重来汲浅清。
航湖未逐鸱夷子，得水今同桑苎翁。试遣茶瓯作花乳，从教两腋起清风。
烂红一点出浮沤，夜坐嵩峰顶上头。笑对僧窗谈祖德，当年七十四回游。
一江秋水浸寒空，渔笛无端弄晚风。万里波心谁折得，夕阳影里碎残红。
阳燧初升八极车，飞光犹带赤城霞。山英固有葵心在，不许群峰取次遮。
山形叠叠掩禅关，长薄萧森落照间。天女欲夸新结束，都将翠藻簇烟鬟。
不分苍梧西北倾，只将一柱与搘撑。而今六幕安然处，不使斯人乐太平。
家山本与语溪接，使节曾过砥柱游。见说紫团铭勒处，西风千里重回头。
江上老人终独往，尘中孺子果何知。溪翁欲识沧浪意，看取青霄浸月时。
云拂层峰四面朝，朝阳北过更岧峣。金仙自合居金屋，不为胶东贮阿娇。
天借溪头奠佛居，全将帝所作规模。汉家不识真鸱尾，何笑区区问越巫。
尘迹初从世网收，一邱一壑此优游。却应化作飞云片，长向亭前伴客留。
江庐已别游河侣，商洛休陪谒汉宝。独立南山千嶂里，长将万寿祝岩宸。
照影空蒙山色里，背人扑鹿水禽飞。梅花落尽春寒在，细雨斜风点客衣。
风驱残暑月侵衣，仙客乘槎八月归。万顷平湖波不动，夜深鸣橹渡如飞。
鄱阳湖面三百里，草树云山望里无。月夜扁舟讶何许，一天星汉近相趋。
曾闻避世门金马，何事逃名寨石牛。四海重湖今鼎沸，可能同上岳阳楼。
生长兵间接太平，封峦亲见告功成。茂陵遗稿犹施用，跛鼈如何独未行。
鹤书东召竟牢辞，一去辞鲸世莫追。会有丹青遗像在，谁将配食季真祠。
丹青得意以为真，一笔扫成身外身。不二法中无这个，到头那个是真形。
黄雀黄雀飞相逐，相呼门前啄遗粟。啄粟饱即休，有人挟箒扫泥待作粥。
万木号风雪未干，画簷冰筯水精寒。日高丈五犹慵起，梦到江湖理钓竿。
一夜满城三尺雪，寒林枯木尽生春。盆池水窄成冰鉴，庭竹枝低扫玉尘。
江梅开过尚余香，半面残粧对夕阳。野草凡花正无赖，竞将地紫占春光。
司空山头朝出云，西原渡口十里阴。烟中鸡唱未及午，白雨作泥泥已深。
上崖下谷鸟道中，前𪨗后巾鱼贯从。西山路暗光已夕，东山山头余日红。
道旁瓮盎如汝阳，石间电雹如吕梁。不知身世在何许，举头四山鬰苍苍。
游云凝空日无华，烟江冥迷如眼花。观山直南是秦望，不见高青天雨沙。
东吴山川少雄远，此中形势如江南。当年伯符亦浪出，三雄相视徒眈眈。
乔公宅中木参天，孙郎山前春烧烟。大桥不向五湖去，建康宫深空岁年。
春风吹衣双鬓华，山中小桃应着花。回思二十九年事，世故困人如弄沙。
故园在眼日渐近，北山之北南山南。从来不饮声闻酒，况学诗翁老更眈。
击水三千尺五天，故人拭目上凌烟。北山还我扶犂手，准拟今年大有年。
燃膏飞控逐流光，露溢金盘乐未央。拟跨八龙穷辙迹，谁令一马向铜梁。
崤函伊洛好家居，四十三年如复盂。尽道蛾眉供一笑，安知倾国有胡雏。
照空初涌玉芙蕖，惊起霜林尾毕逋。托宿一枝翻自失，倦飞三匝正相呼。
四山松桂拥高寒，腊尽阴崖雪未干。发石开林穷鸟道，披榛寻壑见鲵桓。
绕舍萧森碧玉椽，西丘桑苎远相连。东山一为苍生起，付与幽人枕石眠。
步寻芳草坐班荆，照眼林泉动客情。安得长年专一壑，北窗高卧更何营。
李郭一舟知谩与，羊求三径可无人。他年午桥穷胜事，应许幅巾来卜邻。
雨余云气渺三江，松月徘徊拂夜窗。坐对县河泻千古，故知难并陇头泷。
阿母云车下建章，茂陵秋草竟荒凉。汉庭卿相如麻苇，只数窥窗陛戟郎。
缑氏山头白鹤飞，山川良是昔人非。翛然脱屣人间世，不独辽东丁令威。
胥门老蔡定凡仙，会有神人与作缘。自笑尘容滞穷骨，不如鸡犬上青天。
腹中书籍虽无几，可奈多知作病何。正欲扫除无复理，聊将犊鼻挂庭柯。
织女机边天汉流，盈盈脉脉望痴牛。未应乞巧能如愿，咫尺星桥不自由。
乘槎吾欲问天孙，荣悴宁当巧拙论。富贵可求难自强，五穷那肯置迷魂。
肮脏江公故不群，八关三窟断知闻。喜谈狗马从无鬼，独抱冰霜似此君。
常嫌小知漫闲闲，旷度萧然只爱闲。不借黄梁留客醉，严关三鼓款铜镮。
若下余杯一望间，不辞山上复加山。孟嘉固是盛德士，犀首何能终日闲。
劝农行稼亦看山，牛骥何妨共一闲。应笑云亭老颇僻，背崖无地结三间。
漾漾扁舟拂水飞，飘飘苹末细吹衣。传呼匝地来连璧，东郭人知典午归。
诗城端欲据天山，酒户犹能敌饮仙。幽事相关公事了，如屏千嶂翠连绵。
闻说人间有阆风，飞霞无路欲谁从。只今华发惊衰态，却羡苍松独耐冬。
君知曹子幻奇功，法界由来一性风。等是少年夸狡狯，杖端聊挂蘂珠宫。
试驱毛颍沐方诸，盘礴经营惨澹初。莫作世间虚妄见，笔端三昧入无余。
当年溜雨三千尺，回首丘山力万牛。故作轮囷欹绝壁，苦心苍节俯清流。
人间境物无非画，笔下丹青却是诗。流出胸中无尽藏，翰林词笔是良师。
眼中突兀蓝田馆，前日空山秽不治。聊遣上人供幻事，戏将方丈纳仇池。
风流刺史从英游，况复西湖菡萏秋。授简岂堪陪兔苑，举鞭聊欲醉荆州。
白雪词章胜远游，胸中清鉴有阳秋。玉堂正要如椽笔，肯使经年借一州。
并辔长途骋二龙，紫骝飞度玉花骢。何年照影瑶池暮，露鬛风鬉惨澹中。
异类潜行未兆前，个中谁辨正中偏。沈沈海底三更月，杳杳长空万里天。
昂藏头角耸摩天，玉马嘶风曲调全。却向大洪山顶上，一声惊散野狐禅。
回途莫守寒岩草，岩前枯木春风到。玉颜年少满头霜，花落花开不知老。
耕破威音那畔田，向来荒草不知年。铁牛闲卧无人唤，回首芃芃绿满川。
夜漏初添数刻长，毛尘何足较牛羊。道人一念三祗劫，春草秋花自在香。
箨龙变化九天去，草木如空冀北群。竹林之游宁复得，邈若山河怀五君。
琅玕摧空一叶下，尘鉴出柙南山高。卧看微云澹河汉，佳句不复推亭皋。
庭前双梧一亩阴，禅房萧森花木深。清霜脱叶空山响，梦觉寒窗松月林。
雨洗千山翠欲浮，稻畦松涧已争流。朝来风急凝云尽，历历钟声过五州。
好奇不减猗犴叟，放论犹嫌石户农。怪底西山增爽气，佳城萧瑟閟滕公。
二纪重来一苇杭，脱身兵火走风霜。安知老境今如此，满眼旌旗两鬓苍。
北固山头竖白旗，西津渡口仆姑飞。将军笑引三千骑，洗马鹅翎问道归。
江汉长哦向渺茫，白沙朱雀正相望。东巡百万临瓜步，拭目中兴望我皇。
拜表时时上阁开，九重葱鬰信佳哉。天旋地转会有日，填咽都门龙御回。
瑶台侍臣不可作，严谷道人今也亡。扶黎三径非无约，一笑凌云有底忙。
茅茨低小对青山，准拟余年向此闲。南望青山是黄鹤，欲凭黄鹤寄书还。
紫青之骥下阊阖，昂然野态犹高骞。矫如乔松欲仙去，袂耸霞外双眉轩。
丹帢玄襟雪色衫，羽人冠坠不须簪。夜来白露闻清警，却使忧怀百不堪。
通泉写真不复见，劫火变灭随毗岚。岂惟画笔世莫比，正自草书无第三。
五载京尘白鬓须，丹青遐想寄衡巫。如今扫迹长林下，却对真山看画图。
胸中云梦本无穷，合是人间老画工。常恨无因继三绝，倩人拈笔写胸中。
长江滚滚叶萧萧，心与虚空自寂寥。过眼文书风度穴，迎秋衾枕带忘腰。
榔粟横担入乱山，怳如黄鹤倦飞还。不妨步屧时来往，山北城南一望间。
黄河入海汴东倾，消息沈沈祇涕零。赖有真人翔白水，正须元帅得咸宁。
欲知黄鹤山中客，便是芙蓉室里僧。不比妙高穷老圃，堆豗懵懂百无能。
悭囊不瘿空四壁，只有黄花如散金。急遣蓝舆唤居士，饮溪餐菊对幽吟。
蒲萄余沥不到我，买酒得浆翻自嗟。安得长江化为酒，亦分春色到贫家。
疥痒终非腹心疾，身如空聚任爬搔。恶酒未应胜茗饮，消忧聊以永今朝。
云关深掩裂荷衣，却著青衫扈六飞。鴈荡峰前瞻使节，一星还旁紫垣归。
名山无复见金堂，尽日苍峦对夕阳。还向江城动悲思，背人惊鴈两三行。
人间结习尽无余，肯向诸天五浄居。宝藏至今留洞穴，应真时有读残书。
锄奸未办烦温造，督战聊应问石雄。行遍江南好山水，不妨仍在啸吟中。
遗臭千秋信不磨，当年意气奈君何。长沙老獠虽流落，身后声名得自多。
蓝舆度水复穿松，三纪回思一梦中。壮齿佳时那复得，萧萧华发对秋风。
吴儿真是沐猴冠，欲比杨梅荔子丹。不用红尘占使骑，画船飞楫向长安。
三入南宫更白头，夜寒持被卷书楼。那知趼足半天下，投老浮山省旧游。
老罢归来寄一廛，交亲南北散如烟。诵君雪暗天涯句，离合升沉二十年。
白日无光卷地风，扶携趼足去匆匆。安知白首干戈里，身寄淮南老小中。
云鼎峰前十九年，醉看银色变山川。当时天喜遗身世，知是人间第几天。
一壑回环十二峰，茅茨送老白云封。如今尘里看图画，却愧当年邴曼容。
急雨初收山吐云，清溪曲曲抱烟村。抛书午枕无人唤，归梦真疑雀噪门。
崇兰烨烨转光风，林下幽芳一信通。更𣃁青宴穷窈窕，竹阴浓处莳春丛。
黄耳东来一破颜，直从松竹报平安。遥知云顶峰前住，霜鬛风篁六月寒。
泉石膏盲老更慵，岂堪华发抗尘容。千岩万壑空图画，遗我壶中第一峰。
白首重来祇厚颜，有怀端欲向谁传。语言相对都无味，色在蜚鸿落照边。
人生当复几两屐，我饮宁须三百杯。破砚犹堪磨老境，醉拈椽笔扫霜媒。
日出千山兰蕙香，清溪一曲转沧浪。扁舟卧看张云锦，不为春归有底忙。
归帆日日驾春风，夹岸花迎笑脸红。更谢幽禽巧言语，劝人归隐翠微中。
终日思归此日归，野人休诵北山移。且看欲尽花经眼，可忍醒来雨打稀。
云里琤淙十九泉，茅茨深寄白云边。何年断取仇池境，掷过荆吴万里天。
明月行空照胆寒，翠微高处倚栏看。寥寥物外非尘世，万籁无声清露漙。
人间急景矛头过，林下闲官物外游。寻壑经丘穿紫翠，相从一笑万缘休。
野人谈舌久不掉，上客高轩何日过。又恐柴门不容辙，旋锄幽径剪庭莎。
薫风习习动林光，紫翠阴中草木香。山鸟一声清昼永，白云深处北窗凉。
老向甘泉补侍臣，归来还作卧云人。一重一掩藏烟坞，三沐三熏屏世尘。
谁遣生驹玉作鞍，春来苜蓿徧春山。自知不入黄麾仗，振鬛长鸣出帝关。
列岫轩窗五柳门，瀼西林谷渭南村。一区正欲寻幽处，指点丹青得细论。
青天那得虾蟆窟，白地空忧虮虱臣。坐待煤炲露残魄，十分寒玉涌秋旻。
阿修罗王手所障，卢佉虱咤心定知。一念多生人我垢，能令天眼作昏眵。
怪发玻瓈塌死灰，食余明镜挂高台。撒沙星出争光大，不易青莲火里开。
撑肠挂肚何繇足，持腋持颐可自娱。底事缘天得刳磔，未妨璧月照空虚。
烂银盘从海东出，云楼半开壁斜白。时有幽人自往来，兰佩相逢桂香陌。
婴朔千年契义深，秪今林壑共幽寻。同心更结崇兰伴，衰世谁知有断金。
崇兰深寄北山幽，何日追随得自由。下石向来多卖友，断金投老得良俦。
道义宁论故与新，纷纷谁复继雷陈。图形预作山林约，笑杀青云得路人。
置我正须岩石里，如公总合上凌烟。要令他日看图画，不愧平生与昔贤。
清渠修竹静相临，乔木参天十亩阴。一片藕花香不断，不知门外日流金。
春深草木未欣荣，冰谷峥嵘霰雪零。鸾凤不来黄鹄举，请看鷰雀閙荒庭。
踵息庵前草又青，庵中禅客养黄庭。起来何物共吟啸，照眼云山锦翠屏。
海上胎禽雪翅翎，故人千里念岩扃。崇兰馆近光音坞，为予新添放鹤亭。
北山林沼久荒凉，正要仙禽借宠光。为报携笼须问道，直防妖鸟吓鸾凰。
膏肓二竖能为害，肠胃三虫不姓彭。安得此身无一事，林间耳目也清明。
但见虚空昏又晓，也知身世老还衰。须乘般若超三界，有底穷通比四时。
东篱终日对南山，三径荒芜十亩寛。正欲秋英媚幽独，可令霜鬛苦高寒。
颐庆堂成未一年，窗中紫翠列千山。重来前日持杯地，桃李飘零春自阑。
市骏不应遗泛驾，更刀犹足中桑林。故知老骥思千里，未害鸱夷致万金。
游倦归来老境侵，炎凉薄俗见升沉。东阡北陌追游处，独对春风泪满襟。
一夜溪流涨几竿，还惊四月雨声寒。灶生蛙黾木生耳，谁信句吴有漏天。
召节蒲轮走四方，眼看浮俗变炎凉。升沉变化那知许，但觉琳宫气味长。
五年香火奉殊庭，愚蠢衰残得此生。不解常山无一事，也纫兰珮解尘缨。
踵息华光信绝尘，黄芽白雪镇长新。仙翁抱朴仍宗好，好趁丹台八伯人。
华光深閟养黄芽，又见婴儿继女牙。好赋梦熊诗百首，年年持赠老仙家。
鱼鼓铿铿惊睡昏，披衣兀坐了无言。扫除浮念都灰冷，紫府昆仑寄默存。
一觞相属对江梅，玉麈清谈得重陪。不似稽山寻贺老，越溪空掉酒船回。
幽寒长似北枝梅，鹓鹭英游不再陪。邂逅故人成一笑，衰颜华发觉春回。
二公才业尽台莱，并辔天衢昔屡陪。自笑摧颓无复理，寸心衰谢等寒灰。
悬弧嘉祐太平年，寿帙行开第九编。可但天公锡难老，枣梨仙树植三田。
漆书行复开藏壁，金版方思得钓璜。何似悬车无一事，逍遥尘表寿而康。
四朝冠盖三更变，万国兵戈百战场。屈指乡闾数耆旧，几人能似鲁灵光。
老壮荣衰才命别，如何同作侍祠官。几春桃李开还落，赢得闲人冷地看。
映日梅花雪不如，清溪一曲抱城隅。何时五亩开三径，负郭临溪寄一区。
燕处超然老复丁，等闲高树脱尘缨。知君已悟长生理，不作容成作广成。
胸中梨枣光陆离，神泉不竭生华池。期颐岂足为公道，千二百年形不衰。
邪正谁分寇与丁，眼看奴隶拥繁缨。至今四海生痍痏，辛苦仍康起一成。
回首中原叹黍离，山河无复旧城池。安知七宝轮王境，顿作天人现五衰。
不随时态冷如丁，只有肥牛与濯缨。正自幽寒侣长吉，愧无词赋敌兰成。
跰𫏨索敌病支离，安得神方饮上池。已把屠魁观爱欲，更将流电比荣衰。
正是群疑判稚丁，鸣鹘时骇曼胡缨。青藜烛照三冬足，黄绢词先七步成。
新雏初引啭黄鹂，松径桃蹊到习池。坐阅四时如镜像，此中无利亦无衰。
叠嶂连环翠欲浮，雨余残照晚云收。楼台城阙真图画，坐对南塘事事幽。
面面轩窗草木香，祇园深处寄禅房。山林倒影方池静，鱼鸟忘机白昼长。
烟雨蒙蒙山有无，小轩孤坐对城隅。斯须突兀千峰秀，似慰衰颜老病夫。
茅茨聊复寄寛闲，纵目林端见远山。大是时人不争处，柴门虽设要常关。
柳怯余寒未展眉，嫩黄轻绿渐依依。春郊正好闲行处，不及游蜂自在飞。
错莫江梅春信迟，晴熏寒蘂雪团枝。年来顿失寻春意，一任高楼玉笛吹。
远树参差数点烟，目穷天际水黏天。背人叶叶风帆去，应有鸱夷万里船。
不奈江头春色何，暖光摇日涨晴波。凭栏何处牵幽兴，杨柳沙洲一钓簔。
露压浓烟染远山，垂虹真在画图间。平湖渺渺思无限，何日浮云伴我闲。
小园桃杏已欣荣，华髪逢春祇自惊。闻说江城多暇日，想教于𫇭入新声。
壮士狂歌击唾壶，追风老骥望长驱。山川形势端如此，当日宁无一伯符。
大舅尘埃直污人，西风便面障衣巾。身危肯拜陶宁远，事定终惭温太真。
山丘华屋一沾巾，无复风流盛德人。百万秦军渡淝水，只消长啸静胡尘。
朝来喜气溢层霄，侧听封人共祝尧。密雪正应歌九扈，疾雷先已破三苗。
即看新绿归千亩，还见陈红积九年。便觉雨旸如有意，不须花草苦争妍。
九重诚意格天关，一夜风回万寿山。银阙琼台迷远近，直疑群玉接萧闲。
风铃相语纸窗鸣，拭缩饥鸦冻下惊。却忆剡木高兴尽，雪消江草唤悲生。
杜陵高厦何可见，原生贫居良已多。卖刀植杖苦不早，会牵孙犊系交柯。
山中高隐不易得，今古荒途空九招。何异清湖长菱葑，翳眼苍云谁复撩。
西风朝来脱一叶，萧萧已似湘湖间。突成深墨髀生肉，昼尔于茅安得闲。
莎鸡知时已入户，庭草多情犹映堦。何妨拥褐坐阅世，著书不用如齐谐。
大块浮空转两轮，越南燕北共毫尘。齐州古莽应相笑，梦觉何人定识真。
遥闻鼓吹出城𬮱，露冕褰帷意在民。父老莫疑频驻马，使君那顾采桑人。
旋移瑶席盍朋簪，日暮行庖簇柳阴。力劝耕农颁汉诏，应知圣主爱民心。
一枕昏昏若醉乡，云收雾散月临窗。幽人睡足自惊觉，云在青天月在床。
雨后芭蕉粲晓霞，近如相妬远如夸。临池似把菱花照，隔叶深将翠幔遮。
茅庵西畔小池东，乌鹊藏身柳影中。沙岸山坡无野店，不知此处有清风。
守倅风流好事同，笙歌都在雨声中。似知坐上多狂客，不许佳人酒面红。
炼得金刚一性坚，形如枯木尚凝然。莫疑台岭慈灯息，薪尽何妨火自传。
老人端悟上乘禅，夜壑藏舟已脱然。认得本来无一物，不将三观浪流传。
老竹牖茅簷屋数，间不贪杯酒不游。山征租纳罢秋田，熟未必天童似我。
岁岁天寒白鹤来，箧中旧藁为君开。濓伊一脉微如线，力践精思渐可回。
虚滑轻凉任自然，水边林下最相便。他年若遇青城叟，成坏方知尽属天。
一条枯木如青盖，古庙香炉散紫烟。百鸟却衔花作供，恁时方会祖师禅。
晚潮落尽水涓涓，柳老秧齐过禁烟。十里人家鸡犬静，竹扉斜掩护蠺眠。
层楼极目送春回，愁里匆匆把一杯。更有明年寻旧约，先驱还到北枝梅。
群花落尽柳绵飞，陌上游人去渐稀。今日江津送春去，明年还向柳梢归。
晓随芦鴈聚寒汀，只有崇师画得成。欲付庖人应未忍，怜渠岂是不能鸣。
右军池上动成群，何事羁栖傍主人。放汝江湖须远去，莫随鸡鹜恼比邻。
红蕉开尽槿花飞，载酒登临到落晖。秉烛更期寻胜侣，不教容易放春归。
白色莲花也自奇，亭亭水面半开时。恰如西子新粧了，未把胭脂污玉肌。
吴山越峤对横斜，清梦时时到外沙。行过小桥墟落静，定知深处是吾家。
鸣鸠隔屋报新晴，小阁幽窗分外明。怪底女僮来涤砚，无人知是和诗成。
一帘疏雨锁牢愁，小阁幽轩得暂留。漫说金瓯能破睡，不如玉局解消忧。
贾客船回泊暮潮，夜凉乘月卧吹箫。两堤更拟栽垂柳，掩映荆溪罨画桥。
结屋浯溪最上头，冰轮灔灔水悠悠。夜深燕坐观心境，月到中天江自流。
青山万叠俯涟漪，时有幽花挂石衣。百里清溪休荡桨，要看倒影入窗扉。
北客多夸阳朔山，今朝了了见层峦。定知万壑干岩胜，不似山阴道上看。
万里南行岂偶然，黄粱一枕梦邯郸。初无惠政苏疲俗，父老休迎旧长官。
小诗清绝与招魂，香雾依然湿鬓云。一夜狂风都扫尽，鼻端无复嗅余芬。
冷艶孤芳孰与俦，此花飘尽更非秋。岭头赖有寒梅在，接续幽香入品流。
一樽聊对菊花前，独上危楼晚景天。风外笛声闻续断，海桐摇落夜敲砖。
婆娑终日步莲塘，云点空青月到廊。病渴长卿初赋就，伏神东壁漏声长。
平昔雌黄悯圣丘，预知钩吻卒难收。狼牙狗舌须防已，拟向前湖觅败舟。
百部披寻手不停，肠留藁本味精英。林泉甘遂高良性，石斛何如五斗轻。
堦前一叶巧随风，夜半金茎沆瀣浓。白兔西飞如赤箭，乌头旋复向龙钟。
面壁潜心学大空，此身无患任飘蓬。草堂自得醍醐味，更访稽山支遁翁。
山城衢陌厌尘泥，独扫云房价不低。早晚天门自开阖，不须鸡舌决明啼。
才过天社又中秋，江子何时写我忧。风扫半天河海浄，玄霜着物蜕蝉休。
草堂谁缉败蒲编，笑傲松萝不记年。应喜秋来甘泽泻，牵牛时复自蹊田。
却上南亭望北亭，云生秋石逼帘旌。露欺绿玉青蒲色，风掷琅玕败叶声。
年来直欲挽韶华，柳径桃蹊便是家。彩锦幕天防横雨，红纱照夜看飞花。
入关不守旧山河，汉用张良作网罗。垓下不知兵已合，夜深方讶楚人多。
掣电驱雷起蛰龙，一畨桃李鬬纤秾。晚来忽见千山白，戏蚓鸣蛙失旧踪。
子向柯山得所从，天寒滨海致诗筒。卷中更赌忠斋笔，力障狂澜有二公。
知入庐山翠几重，归除怀玉不匆匆。绝怜楳埜双雏鳯，长记闽中一秃翁。
晓来朝退紫宸班，马上悠然见越山。便欲挂冠寻旧隐，卧看远岫列窗闲。
接武鸳鸾缀近班，愧无谋略济时艰。打包结伴寻芳去，相对僧窗一味闲。
晓雨微茫水接天，隔江茅店有炊烟。杖藜独上沙头路，犹记当时赶渡船。
别乘风流迈昔贤，澄江堂下賸栽莲。秋来更有江湖思，睡鸭残芦带暝烟。
贺监门前水一湾，藕花十里对梅山。归心不待秋风急，恐负轻鸥作伴闲。
翛然危观出风尘，千里溪山照映人。飞盖追随宾客旧，满园桃李不胜春。
夙衔王命出行朝，军士无哗罢击刁。一笑聊空狐鼠穴，却驱貔虎取天骄。
孤村远浦接微茫，处处经行看插秧。却忆年时住家处，藕花无数遶林塘。
渔舟荡漾逐鸥轻，呕轧缫车杂橹声。却入江淮兵革地，梦魂何似此间清。
江山秀色照窗扉，暖阁清簷许暂依。白首往来寒食路，扁舟长趁落潮归。
荆玉灵珠祗自珍，闭门觅句未全贫。先生不出人难测，应有清风动四邻。
发愤潜心正下帷，一经传授宁馨児。三间茅屋真堪隐，十亩荒园未暇窥。
云出无心鸟倦归，季鹰当日最知机。心空一任他人谤，道在何妨举世非。
野性闲心不可鞿，归来况复故人稀。三杯自可频招隐，一局何妨小合围。
迳脱东风入律新，翠华移跸罢东巡。中原父老应遮道，要看君王玉座春。
襁负苍皇冒雨来，烹茶煎石暂相偎。南山况值秋天爽，卯酒时时自一杯。
忽惊落日转东隅，人意欣欣似跃鱼。泛宅同来真不恶，几家回首叹楼居。
晓日烘窗度隙尘，朝来光景属闲人。有时被暖贪浓睡，客到门前且莫嗔。
曾陪鸳鹭缀清班，拂袖归来水石间。策杖岸巾聊徙倚，孤云何似此身闲。
芒鞋筇杖强跻攀，示病维摩昼掩关。棋罢不知风破雨，却携炉铫过前山。
茅舍荆扉尚宛然，重来白首记当年。几回倚杖沙头路，独立苍茫唤渡船。
缨冠饱谷更知时，振羽阶除自在啼。惊断幽窗五更梦，北风穿户月沉西。
风送孤帆掠岸飞，篮舆十里漫追随。夜深小市无灯火，雪月佳哉祇自知。
半生香火庇琳宫，自怪年来出处同。忧患祗今尝已徧，颓然相对两衰翁。
南山老竹引鞭长，采掇新萌绿玉香。已觉年来忘肉味，小铛深煎与君尝。
残红賸紫辗车尘，雨浥丰肌浴太真。老眼年来超色界，定应辜负一枝春。
胜韵幽香敢自珍，静中风味见天真。乱红千点飘零尽，留得奇葩殿晚春。
要观台岭百千灯，云水飘然愧衲僧。且寄此身江海上，不辞千里旋敲冰。
此身游走半尘寰，赢得颜衰两鬓斑。要是胸中未豪壮，重来海际看涛山。
海上群鸥了不惊，山中草木漫知名。祗应门外苍顽石，犹记幽人曳杖声。
十里苍崖转碧空，出山云雨细蒙蒙。只因便是龙湫瀑，溅沫飞流逐晚风。
未到清溪水半浑，山围莲荡鹭成群。槿篱竹坞疑无路，鸡犬时时隔岸闻。
梦想清游觉又非，十年云水与心违。名山今属分符客，不羡凌空振锡飞。
梅蘂凌寒雪未消，青帘红斾巧相招。十年不踏江山路，过尽吾村独木桥。
出处平生岂有心，心忧时事力难任。饱看鴈荡佳山水，却入江西剑戟林。
过尽关山到水村，衾裯犹讶四时温。朔风凛凛催飞雪，似与幽人洗瘴痕。
死生契阔不堪论，鸿鴈惊飞只断魂。白首重来作寒食，数行老泪洒松根。
江湖方喜脱风波，岭路还惊上下坡。赖自随身有竿木，南来未怕石头多。
匣藏千古秘潜虬，夜吐光芒犯斗牛。欲把精钢付陶冶，散为和气满田畴。
当时指法杳难寻，二十年来枉用心。却抱孤桐林下去，青山流水自知音。
依然山色与溪声，岁月峥嵘祇自惊。独有老农能耐久，路傍犹说长官清。
清江已在烟城外，碧瓦珠帘隔断桥。不见芗林真面目，霜花风叶暮萧萧。
南行万里敢辞遥，过尽江西独木桥。已见芗林真面目，依然华髪两萧萧。
群红飘尽绿阴浓，醉里看花若梦中。篱外野桃如有意，为予回首略从容。
衰年那复惜流芳，自爱春深昼景长。老眼不愁花落尽，移尊来傍绿阴凉。
晓出萍乡动越吟，清溪无底乱山深。颓垣破屋邮亭古，面壁聊观去住心。
急雨崩腾会百川，牂牁江露石如拳。两山南北人来往，笑看纵横小渡船。
瘴云消尽日衔山，风动疏帘眼界寛。试著胡床临水坐，要看金塔涌澄澜。
十年惯使鸡翎笔，一束貂蝉愧暗投。待我明窗草玄罢，论功应合便封侯。
朝来陡觉瘴尘空，远浦平林杳霭中。异境掇移消底力，笔端聊举一针锋。
独醒难招楚些魂，时从蜑叟醉蛮村。兴来不假玻璃碗，自有随身老瓦盆。
年来心气苦怔忪，永夜长忧百虑攻。赖是床头有清圣，一杯扶到五更钟。
平时尽道相随去，度岭何曾见一人。赖是随身有孤影，灯前月下却相亲。
终日沉机喜欲迷，一枰胜负未全低。清秋九月江头路，不见门前瘦马嘶。
老罢无人断送秋，惟凭一酌散千忧。莫嫌白酒难成醉，尚有黄花插满头。
百年斤斧避龙鳞，尚被樵夫斫作薪。三伏修涂多暍死，清阴留取庇行人。
墟落相逢一笑迎，旋沽浊酒得深倾。明朝转首俱千里，君到藤江我到琼。
淹留客馆雨冥冥，烽火仍连近贼营。已悟去来生死梦，年来愈觉一身轻。
三载藤江守药炉，身轻那复羡飞凫。琼山万里乘风便，始觉惊涛异坦途。
出处从今莫问天，南来跨海岂徒然。须知鲁叟乘桴兴，未似商岩济巨川。
潮回齐唱发船歌，杳渺风帆去若梭。可是胸中未豪壮，更来沧海看鲸波。
已过梅岭更南征，渺渺琼山四百程。日暖风和寒食路，行人休听鹧鸪声。
今朝生日岂须论，老去难酬父母恩。惟有海南香一瓣，直教薫炙徧乾坤。
笙箫杳渺鹤徘徊，嬴女时应下玉台。莫问三山在何许，更寻方丈与蓬莱。
苏公陈迹半成空，杖策经行绍圣中。便与佳名还泂酌，晔然光景照无穷。
秋云漠漠日昏昏，积潦连江隔远村。赖是陈编有余味，断无车马到衡门。
青鞋踏徧海边沙，叶暗槟榔树树花。蜑子也能留客坐，旋添活火待煎茶。
榕叶阴阴日向西，翠禽无语画帘垂。晚凉庭院经行好，洗出蕉花一两枝。
桥南桥北水漫漫，泂酌依然碧玉寒。邻里何妨频汲取，莫教摧折小栏干。
家僮投晚闭柴荆，倚锡聊同结夏僧。夜漏欲传城上鼓，笼纱初点佛前灯。
客舍生涯自寂寥，秋来仍复雨连宵。前村隐隐人来往，时有篝灯过竹桥。
过却东桥即是村，浣纱人出閙纷纷。倚筇争向前滩望，涨水潮来减几分。
异域游从见面疏，掩关终日自端居。正须文字相料理，病眼常嫌细字书。
涉旬风浪战扶胥，咫尺烟波信息疏。见说北船今日到，故人应有寄来书。
南邻小魏隔云巢，里巷相从近结交。闻道秋来作文赋，可能借我一齐抄。
鲸波万里海南州，郭外新居事事幽。一味清泉堪瀹茗，千年蠧简可忘忧。
潮平贾客输蛮货，日晚邻翁约胜游。月黑无人来打水，喧呼长怕五更头。
墙角年来弃短檠，捐书默坐眼方明。知君欲嗣江西派，净几明窗付后生。
冻云垂地北风颠，粧点江湖欲雪天。我亦随身有蓑笠，兴来同上钓鱼船。
纸帐蒲团度厄年，一庵聊可寄深禅。隔窗要听芭蕉雨，襆被须来对榻眠。
扁舟重过海边村，野竹侵堦柳映门。相对小窗宾客散，十年忧患不须论。
冷艳霜苞向日舒，移将小槛近阶除。应知海外冬无雪，留与寒儒夜映书。
行穷海北到琼山，二月犹惊塞外寒。小雨洒窗风淅沥，拥炉来听雪声干。
经时不到严家馆，千树槟榔一径深。莫把小亭频展拓，恐妨幽步绿苔侵。
秋容野色拥帘旌，森木中间结小亭。斫尽枯荷露清浅，夜深来看一池星。
联骑同来倒载还，胜游那复羡龙山。空余把酒题诗地，忍对篱边菊蘂斑。
半亩茅亭倚壁开，中安五寸黑香台。小窗容膝频招客，呼出丁香佐一杯。
幽人一枕梦魂清，风鼓寒潮夜有声。海色天容本澄静，年来应为不平鸣。
身如一叶任风飘，闭眼观心路匪遥。惯听海鸣还熟寝，未妨归梦趁回潮。
旌斾悠悠照暮春，兰亭修禊在斯晨。不须县尹前驱去，自有随车雨洗尘。
寻花问柳到村扉，叶暗槟榔昼影移。从此山翁频倒载，严池今胜习家池。
曾见端门万炬灯，天街追逐少年行。如今老病惟贪睡，懒向州衙看乐棚。
再闻韶乐共欣然，太守推行诏墨鲜。山郡莫嫌娼女拙，嫁他蜑户已多年。
筼筜脱箨已穿林，袅露搓烟藓径深。宴坐蒲团空寂处，一声啼鸟故相侵。
风卷千梢偃斾旌，杖藜徐步到幽亭。他年持节重游地，父老争看旧使星。
吏散庭空绝往还，焚香默坐似居山。新诗改罢重搔首，自拾堦前笋箨斑。
桄榔涩勒易成林，午枕萧然一榻深。春半已无桃杏在，夜深惟有月华侵。
摇摇北望动心旌，老病聊依泂酌亭。时有小兵来涤砚，清泉一掬冷涵星。
流转南来未放还，此身忽到海中山。临池顾影聊娱戏，懒把青铜照鬓斑。
城隅诘曲趁溪斜，遥望青帘认酒家。行过小桥沙路尽，忽逢菡萏一池花。
归来庭院欲栖鸦，冷落谁怜副使家。独向小园行欲遍，篱边黄菊有残花。
火冷灯青正寂寥，夜寒风劲酒香飘。隔墙知是邻醅熟，踏雨沾泥不待招。
朝来风静冻云消，帘静窗明瓦不飘。鸦叫三声干鹊喜，故应知我有嘉招。
星河湛湛夜寥寥，闭户微闻麝篆飘。况有南邻爱酒伴，兴来不假楚辞招。
旋撷园蔬二寸长，牙龈脆响菊苗香。欲招邻友同来啜，恐被鸡豚越短墙。
疏帘冉冉度茶香，日午谁陪竹户凉。陋巷箪瓢已清绝，更将诗句搅空肠。
曲米新𥬠只隔墙，西风吹过酒头香。故知王母怜愁独，烦送瑶池九酝觞。
春潮和雨没平沙，沙岸疏篱尽酒家。北客惯寻寒食路，不知人日已无花。
海邦人日似深春，篱外桃花半不存。自要杖藜闲信步，蹇驴牵去繋榕根。
红蕉栏畔小池塘，山雨添花映短墙。自是冰霜元不到，浮花那解傲冰霜。
独酌怡然万虑平，夕阳窗牖喜新晴。矮床睡稳谁呼觉，只有幽禽一两声。
世事悠悠委逝波，六年归梦寄南柯。北来莫怪音书断，衡岳元无雁字过。
信是闲中日月迟，颓然那惜寸阴移。消磨永昼非无术，袖手旁观数局棋。
萧然一榻本无尘，转物庵中老病身。江上桃花空记面，不如啼鸟解留春。
负郭幽居一味清，残花寂寂水泠泠。夜深宴坐无灯火，卷起疏帘月满庭。
佳节无人共一尊，荧荧灯火雨昏昏。凭谁与唤烟霞伴，直上罗浮看上元。
去国频经旷荡恩，新年犹寄海南村。掇移妙境非难事，直使心超不二门。
三载幽栖养性灵，焚香默坐万缘轻。空庭野草萋萋碧，更觉秋来少送迎。
抄罢唐诗笔暂停，不将奇字问添丁。郊坰秋半无炎暑，净拂明窗读道经。
风露萧萧月欲沈，方池水静影横参。何人睡觉来陪我，更取金荷潋灔斟。
招呼佳侣暂忘形，夜久金茎露欲零。风卷晴云时点缀，未妨华月上青冥。
海滨三度过中秋，雨横无因到庾楼。万里无尘今夕月，不须携客上罗浮。
沙路微行到懒窠，晚风斜日满烟萝。焚香坐久疑无路，忽见帆樯竹外过。
杖策寻幽路欲迷，华鬘椎髻杂生黎。空阶秋晚无霜叶，自把清诗竹上题。
老去忘情不厌闲，酒杯诗轴最相关。篱边知是重阳近，萸实微红菊蘂斑。
天南谁把尺书传，老眼经秋自不眠。鼓角声回窗未掩，可堪残月到床前。
可笑余生习气纒，时时吟咏偶盈编。心闲身老趋平淡，不是新来效乐天。
直缀还縚岸幅巾，三年海外见来频。鬓髯若为添霜雪，始觉衰容更逼真。
小桥西巷每徜徉，忽趁南风返故乡。旋汲双泉烹日铸，从今谁共北窗凉。
汝到家中暂喜欢，倚门慈母问平安。举头便见天边月，莫作千山万水看。
新筑茅亭涩勒间，蒲团坐久欲忘还。道人应供归来晚，只有野僧相伴闲。
夕照穿林暮霭收，出门忽见月如钩。幽人曳杖来寻伴，一笑能令万虑休。
转物庵中一老人，十年岭峤且藏身。黎山万叠波千顷，心镜孤圆月一轮。
甃石流沟汲愈新，秋无落叶旱无尘。他年莫忘痴顽老，曾是双泉旧主人。
赫日晓林起瘴烟，小亭风景独萧然。门前剥啄须轻手，窗下幽人正醉眠。
幽香偏许夜深闻，冷蘂从来水外村。南地恨无霜雪伴，独将孤影照黄昏。
一枝淡静玉无痕，便觉萧娘气味村。旋汲清泉滋蓓蕾，小窗留待月微昏。
香超薝卜断知闻，穷腊开花处处村。应笑多姿桃杏俗，更嫌贪睡海棠昏。
城上胡笳枕上闻，却愁羌笛起孤村。冰容不入丹青手，玉骨那忧瘴雾昏。
不羡蒲萄马乳寒，品流须着荔支间。幽人顿觉空囊富，合浦明珠一夜还。
病骨支离睡半醒，雨余芳草入帘青。焚香隐几无人到，读尽黄庭一卷经。
褰帷露冕更停轮，渺渺旌麾入瘴云。异境尽凭诗写去，郡僚争喜得新闻。
桄榔林里便为家，白首那曾识使华。莫说蛮村与黎洞，郡人观覩亦咨嗟。
庵后疏篱蔓碧花，庵前榕叶晚藏鸦。阶前草长苔痕满，装出儋州副使家。
春日追游载酒堂，名园疑有野梅芳。篱边水畔无寻处，只向风前认暗香。
杜门一法有深机，胜把玄关叩祖师。覆罢忘忧还独酌，免陪歌酒免论棋。
变化形容似老儒，南来权作白髭须。祗应坐上无鹰犬，走作人间老野狐。
桄榔林里见桃花，正似罗帏翠幕遮。老去已无𥮾髻梦，净瓶归插一枝斜。
竹外篱边映柳条，一枝纤软更妖娆。似知摩诘愁无伴，留向书窗不忍凋。
市无鱼肉爨无烟，晨起斋厨每索然。欲识先生真乐地，饭蔬饮水曲肱眠。
瑟瑟声微冉冉香，炎天瘴海变清凉。从今莫遣儿童斫，留取浓阴庇一方。
根盘厚地干参天，护养龙髯几百年。忍把斧斤频剪伐，坐令鳞甲化非烟。
每忆西湖九里松，眼明忽见紫髯翁。隐居庭院多栽种，为爱笙箫递晚风。
颜乐箪瓢孔饭蔬，先生休叹食无鱼。小兵知我须招客，市上今晨报有猪。
庵中宴坐户长扃，鼓瑟吟诗乐性灵。客至不妨谈道妙，儒书释典及仙经。
冰容幽胜肯争妍，独树亭亭近水边。不但色香俱第一，品流宜占百花先。
清影扶疏晚更妍，每教移植小池边。一枝独守凌寒操，肯与群花较后先。
月娥姑射妬清妍，白髪羞将插鬓边。冷艶独排残腊破，孤芳长占小桃先。
酿成春瓮胜玻璃，旋压真珠味更奇。饮客莫辞今夕醉，黄河清后卒无期。
长堤杨柳映门垂，南北行人认酒旗。坐上饮流须强醉，休将河水较醇醨。
烟市云庄自一墟，幽花夹道路萦纡。无人与写岩峦胜，聊展营丘半幅图。
村落家家社酒香，杂花开尽绿阴凉。山畦是处田畴美，时有归牛带夕阳。
尘榻昏昏睡未醒，床头腷䏝老鸡声。年来学道多晨起，免听城头画角清。
朱冠玄臆气横秋，得食相呼饱即休。语默从来有程度，不妨风雨夜飕飕。
远和城头角调清，邻鸡寂默尚无声。幽人底事偏嫌汝，惊断归乡梦不成。
长庚东出月沉西，饱粟贪眠尚稳栖。却笑城乌自多事，更筹未急已先啼。
喧喧木杪弄新晴，羁枕惊回梦不成。任是舌端能百啭，园林春尽寂无声。
三接灵丹古所传，扶危起死胜神仙。衰颜全藉刀圭力，少驻人间四十年。
打包行脚为寻真，偶与苏仙作近邻。万里移来今有伴，叩门时许访幽人。
不须辛苦学神仙，九转功成亦偶然。但向闺门躬孝行，会须白日上青天。
平生疾恶不量力，指佞击奸期屏迹。流落南荒二十年，更无一点烟尘色。
一川花柳拥雕栏，浓绿浮空四面山。便欲移家来住此，不将名姓落人间。
家用好处寻难遍，日月当门只卧龙。欲尽南山岩壑胜，须来亭上少从容。
河畔牵牛织女星，东西相望几千程。乘槎我欲机边坐，应解停梭问姓名。
舍南舍北竹千竿，镜净无尘碧玉寒。中有老人清似水，晚来相对倚栏杆。
可是今年老也无，儿孙次第饮屠苏。一门骨肉知多少，日出高时到老夫。
烟村水寺若江湖，林麓山川入画图。壁上薰风为谁制，柄臣曾此耀归途。
寺阁涵虚跨碧潭，菰蒲枫柳认江南。侍臣家世俱游此，雁叙题名在壁龛。
泣涕汍澜欲别离，此生无复再来期。漫将宝玉陈深意，莫忘思人见物时。
楼上虚怀待月时，写景应难不赋诗。一天列宿坐中见，万里青天云外归。
双树轮囷五百年，开华结实两争妍。我来问道师知否，祖意元无法可传。
三月杨花满路飞，金人游骑拍鞍归。高天二圣犹难保，谁道雄关是可依。
虚窗云暗青灯小，松桧无风春悄悄。子规枝上叫梦回，清磬一声山月晓。
官南官北添身累，年去年来换鬓青。何日归来闲岁月，扫山庐墓过余龄。
万仞悬崖忽放身，起来依旧却惺惺。饥餐渴饮无余事，那论昔人非昔人。
通身一穿金锁骨，堪与人天为轨则。要识临济小厮儿，便是当年白拈贼。
轧轧相从响发时，不从他得豁然知。桔槔说尽无生曲，井里泥蛇舞柘枝。
万物皆从一气生，天清地浊禀生成。真龙真虎才交媾，一鼎红铅炼甲庚。
阴阳配合法君臣，动静相兼气血精。壬癸位中男击浪，丙丁岩畔女嚬呻。
龙虎一交相眷恋，坎离才媾便成胎。溶溶一掬乾坤髓，著意求他啜取来。
方以类聚物群分，两畔两秤共一斤。戊己宫中藏水火，小心调理武和文。
离宫有象藏真水，坎户无形隐赤龙。时节正时须急采，莫教芽蘖隘黄宫。
三十辐兮同一毂，金木才逢二气交。六十卦分朝与暮，一阳萌处发初爻。
阴里十三言有象，阳中六七觅无踪。抽添运用须防谨，认取根源祖与宗。
恍惚之中寻有物，杳冥之内吸真精。真精便是长生药，须假黄婆养育成。
六百篇中仔细推，潜藏飞跃探幽微。亲疏回互相谙悉，盗取七星南斗机。
阴鼎阳炉至道根，五行和合土为尊。时人若要长生药，祇向华池觅魄魂。
圣人传药不传火，从来火候少人知。莫将大道为儿戏，须共神仙仔细推。
火候抽添思绝尘，一爻看过一爻生。阴文阳武依加减，一颗还丹火里成。
咽津纳气固形全，须藉乾坤真汞铅。至道不繁人自昧，五金八石是虚传。
二气本因儿产母，夺来鼎内及其时。夫欢妇合黄金室，一载胎生一个儿。
识得阴阳要妙因，炼成金液离凡尘。淘澄不是寻常事，姹女婴儿两要真。
驱回北斗转天罡，手握南辰入洞房。否泰爻中天地合，兔鸡沐浴要潜藏。
水晶宫里翠娥娇，一段风光破寂寥。夺得兔乌精与髓，急须收拾鼎中烧。
屏除人我守丹房，转觉光阴气味长。荣辱不随尘外客，但于金鼎炼铅霜。
虎髓龙精气象全，依法修来火候煎。直待阴消成至宝，便知平地隐神仙。
些小天机论气精，吕公曾道别无真。神仙不肯分明说，说与分明笑杀人。
九还七返定三才，开辟抽添尽藉媒。四象包含归戊己，精勤十月产婴孩。
迩来活计不胜清，一亩沙田手自耕。晴雨共资春气力，不愁苗稼不滋生。
归根复命复元真，气入四肢精养神。神气若还俱不散，混同尘世一闲人。
一物浮浮浑有无，堪迎秋露滴真珠。烟花柳陌头头是，秽浊馨香任所需。
我今收得长生法，年年海上觅知音。不知谁是知音者，试把狂言著意寻。
几年勤苦觅仙俦，不做神仙未肯休。缘合自然成大道，岂教凡辈觅踪由。
父母生来真一气，无形无影卒难寻。要知黑白通玄妙，魂魄相投产紫金。
上善之基妙最深，华池神水定深沉。神功运火抽添处，炼己持心莫放心。
东西南北要精通，交感阴阳雌与雄。火候直须牢稳审，吹嘘全藉巽宫风。
天地相交由否泰，屯蒙气候互相通。一夫一妇资天地，三女三男合始终。
拂掠廛中碍眼尘，休将大道付人情。堪矜自古神仙辈，持故如愚不作声。
洞门深锁白云横，旛影坛高夕照明。落叶满阶人语寂，翩然野鹤啄棋枰。
兜罗绵手指天地，绀目重瞳顾四维。七步周行浑属我，一生卖弄小孩儿。
百万人天普请看，头陀末上独开颜。堪笑衣穿瘦骨露，一肩授手搭金襕。
难兄难弟问来端，百衲金襕递代传。弟应兄呼成底事，免认刹竿头指天。
展阵开旗便要赢，谁知御驾不亲征。把定锵旗收阵脚，直向熊峰不出兵。
三拜勤劬雪到腰，觅心无处强相饶。神光冷地思量著，始觉春来雪自消。
不是风兮不是旛，几人北斗面南看。祖师直下无窼臼，眼绽皮穿较不难。
倚灶为灵自不灵，灵踪断处一堆尘。野老不来敲祭鼓，打正因邪别是春。
庐陵米价若为酬，入市知行趣自由。借问年来何所直，大宋山河四百州。
即心是佛一家风，马祖声传四海中。灵利衲僧才一顾，娘生赋性出天聪。
近日尊位复如何，日面月面哩来啰。自从舞得三台后，拍拍元来总是歌。
野鸭群飞势莫留，瞥然一过已高秋。和声搊著平生痛，短绠毋劳系鼻头。
安国安家不在兵，鲁连一箭亦多情。三千剑客今何在，独许将军建太平。
要得貍奴觌面酬，浑如钳口锁咽喉。一刀两段从公断，直得悲风动地愁。
犀牛扇子用多年，历掌清机授手传。头角不全收拾取，雨余风月满长川。
老倒丹霞烧木佛，院主眉须刚突出。罪过从来作底当，谁道千虚不博实。
三种佳名一个过，邀君把手上高坡。时人自没登山力，空负当年一曲歌。
青青庭柏指西来，赵老门风八字开。岁寒枝有深深意，谁把灵根著处栽。
张公末醉李公扶，从此嘉声满道途。却被金刚开口笑，谁能爱你护身符。
见成公案便相当，秤则称兮斗则量。非较非年三十棒，至今平步也翱翔。
终日看天不举头，桃花烂熳始擡眸。饶君便有遮天网，到得牢关即便休。
无寒暑处洞山语，多少禅人迷处所。寒时向火热乘凉，一生免得避寒暑。
无孔笛子两头吹，韵出青霄彻九维。可怜一对冤家种，人人鼻孔大头垂。
云门糊饼对超谈，多少禅流看不穿。若是孔门真弟子，自然知道化三千。
问佛唯言干屎橛，非独抽钉兼拔楔。不是韶阳老古锥，争得亲言出亲舌。
借婆裙子拜婆朝，问佛唯言汝惠超。万古石头城下水，终归大海作波涛。
泥水未分红菡萏，雨余先透碧波香。千般意路终难会，一著归根便厮当。
问处分明答处亲，青峰八字打开门。头头尽是吾家物，何必临歧更问津。
徙薪曲突论无凭，太尉山中混耦耕。头额烂焦曾未录，参谋先已享专城。
近来出处事何如，先辈风流扫地无。忽有子充惊末俗，一言未契便长驱。
冰壶雪室坐禅时，世事纷纭莫可知。仰羡一堂云水客，忘机寂默是便宜。
韶阳一曲二十五，不属宫商角徵羽。寥寥千古共谁论，明眼衲僧未轻许。
鸦鸣鹊噪为祥瑞，明月清风作近邻。入座笑谈欣亹亹，怡然世外两闲人。
九夏光阴一瞬间，休论城市与深山。大圆觉是安居处，坐断毗卢境界宽。
北洹春事休嗟晚，三月尚寒花信风。遥忆东吴此时节，满江鸭绿弄残红。
清阴霭霭匝城𬮱，万井熙熙桃杏春。紫陌传呼旌斾出，重臣新佩玉麒麟。
钿轴天章拜异恩，驿骖花骑暎朝暾。手持禁钥千门肃，官压东宫二品尊。
垒原清照白登山，弥陇连天麦浪寒。剑戟渐销农器出，人家只识劝农官。
九夏南风入舜琴，恩风泽雨浃飞沈。陪京最是仪形地，先识君王解愠心。
枹鼓无声讼狱空，懽谣击壤万家同。时人共解班春意，兵寝刑清第一功。
雨来蒸欝似江乡，雨过西风特地凉。尚有庭花共客恨，可无尊酒慰幽芳。
未厌平生习气浓，更将余事训儿童。鲁论二万三千字，悟入从初一句中。
傍人但笑腹便便，枕藉诗书正昼眠。不识先生真悟处，未离文字已逃禅。
旋汲清泉起縠纹，定知娄永是前身。个中自可逃真性，不用淋漓污葛巾。
昔人曾此结精庐，故老犹存井臼余。今代子房来卜筑，要看圮上一编书。
湖潭千尺见修鳞，倚杖时观镜里身。汝辈只堪笺尔雅，骑鲸那识谪仙人。
发挥泉石有新图，西蜀蟆颐得尔无。𫏐作钓璜谿上客，谿神何必问贤愚。
每寻疏磬访支郎，松竹交阴杖屦傍。丝履㲲巾聊取用，风流不减赞公房。
花光连接两台春，中有眠云跂石人。莫使鞭笞鸾鳯去，时来重现宰官身。
年年春色报公知，不与天涯驿使期。我是平章风物主，可知东阁见君时。
履綦行处日苍苔，鞶帨深藏月一开。已办此身同法喜，不应临感更难裁。
直到孤峰最上头，下看双涧玉虹流。世间培𪣻何须数，且卧元龙百尺楼。
萧散香山与辋川，功名绿野及平泉。有田种秫供春醉，五柳先生似更贤。
蝇头于我已无缘，拈问东家不直钱。乞与中庸胡伯始，免教堆屋篆蜗涎。
尔来书史钝如锤，安用牙籖万轴为。遣我床头周易去，凭君分取半生痴。
欲钻故纸出何缘，大似儿啼业作钱。我已捐书觅三昧，怪君旧著野狐涎。
长年朱墨明窗下，自笑膏肓不可为。卖菜区区苦求益，君房他日更应痴。
五车政自妨人乐，秖合镵供饷鬼钱。我有灵编端欲见，为君扫地注龙涎。
长檠计出群儿下，两眼眵昏欲底为。凭语少年须著便，酒狂端合信书痴。
晨起翛然曳杖行，一帘疏雨作秋清。老来岁月能多少，看得栽花结子成。
燕子年年入户飞，向人无是亦无非。来春强健还相见，送汝将雏又一归。
尊前和雨唱阳关，红烛荧荧照夜阑。酒醒梦回山月小，水云无际鴈声寒。
花姑溪上问归舟，谢守城边识小楼。两岸垂垂秋色老，渡头人更老于秋。
凭轩时见白云行，霜入长江万丈清。逐客今年缘底事，村村箫鼓报秋成。
新亭虽小亦翚飞，陡觉风烟与昨非。分得使君秋数顷，登山临水送将归。
闭门多睡少经行，随分匏尊泻独清。庭下若生书带草，前身即是郑康成。
儿时也羡刺天飞，投老方知绝百非。酬唱恰成刘与白，分司且住莫言归。
忽从林杪见朝晖，湿峤轻云半欲飞。何惜扁舟并画我，要从沙际望春归。
闻将衲子日寻幽，度水穿云处处游。遥想逃禅时一醉，人间春瓮与扶头。
山城重到转清幽，胜日闲寻旧钓游。定是沙鸥嫌俗驾，背人飞去不回头。
层峦远近翠浮空，人道山川似剡中。正要潇湘含远色，莫教江上起樵风。
柳子当年亦好奇，衡阳丛桂手亲移。何如此地栽桃李，春到千岩万壑知。
从渠歌舞转头空，且索尊前一笑同。欲识使君真乐处，蒲团禅板是家风。
桃花拈出自灵云，荐得伽陀独有君。无事时来观物化，妙高峰顶度朝曛。
斗酒相逢且缓觞，惜无妙曲恼周郎。愿吹江水添杯杓，不管春秋似许长。
满眼晴江滟不收，浴凫飞鹭迥相俦。何须细话兴亡亊，今古从来貉一丘。
弃甲高于熊耳山，大弨挂壁更须弯。从今江北江南柳，莫遣行人取次攀。
少妇中宵闻马嘶，晓看黄色上修眉。男儿一为功名死，肯向空山愁秭归。
江头山色旧所爱，倒影玉海空嶙峋。尔来处处作媚妩，似与世争眉黛新。
幽人午枕梦清熟，书笔满床花自开。儿童误起听修竹，旧雨故人今不来。
我家君家一牛鸣，相见几何今露萤。要须来往成白首，痛饮共读离骚经。
江南六月底风土，十日市无山鞠䓖。不应梅子趁时节，自是国人愁寓公。
君家食指如堵墙，不著斗酒求西凉。门前𫁂䅉三百亩，胜我笔耕无寸秧。
关西老将争捐躯，帐下健儿思草枯。谁能捐粟百万斛，乞与绕树南飞乌。
山中种橘无千头，一饱未卜为君忧。长年有饭即吾土，问米贵贱还东流。
修廊过午夕阴合，蝴蝶满庭春草长。呼儿更卷帘数尺，要放晚晴升屋梁。
百年都卢能几日，况迫晼晚行归休。高车列鼎岂非欲，安步晚食差无忧。
中郎故是渥洼种，不受世人金络头。十年一衲作僧过，卧看烟雨明沙鸥。
参得汤休五字禅，一缾一钵去飘然。定知游历名山徧，吟入江湖万顷天。
韩子由来未识真，欲还澄观作诗人。若教早被儒冠误，那得云山自在身。
笔端游戏讵须频，短轴才开即可人。月映澄江梅映雪，比君犹自未清新。
圣恩端许返柴荆，便合跏趺过此生。九节烦君持送似，人间险处不重行。
玉为蟾蜍冰作滴，乌丝栏开宝鸦墨。天孙夜拾瑶草归，醉舞银毫鬬春碧。
燕子将雏语夏深，绿槐庭院不多阴。西窗一雨无人见，展尽芭蕉数尺心。
双鹭能忙翻白雪，平畴许远涨清波。钩帘百顷风烟上，卧看青云载雨过。
古屋清寒雪未消，小窗晴日展芭蕉。酸甘荔子清醇酒，更展青芽荐菊苗。
碧窗凉簟惟便睡，露井无尘荫绿槐。梦入醉乡犹病渇，辘轳声到枕边来。
我行昔到虎溪头，俗气浮光两无尽。当时独指烟树杪，有士枯禅雪侵鬓。
休论臭腐与神奇，康乐还生谢客儿。我有浮溪农圃在，他年分付小樊迟。
释氏梦中亲抱送，人言价重百车渠。阮家新妇得雄帖，还有数行中令书。
风雨鸣窗报客知，还孤月底探梅期。泉声犹自断还续，遥想栖禽无定枝。
当时踏月此长亭，鬓似河堤柳色青。今日重来堤树老，一簪华髪载寒星。
微凉初破候虫秋，水露草萤光不流。搔首与谁论往事，星河无语下城头。
寄语江鸥莫浪猜，先生爱汝水潆洄。自从楚国灵均后，几个骚人到此来。
卧看山色懒扶舆，拟櫂扁舟学钓鱼。谁似湘流知我意，秋来三得道州书。
水似秋蛇巧作蟠，山如浓翠拥高鬟。清风明月元无主，乞我烟萝茅数间。
茹芝商岭见时清，来望重瞳日月明。径去似知真主意，东游不为羡门生。
枕中鸿宝谩纷如，尺素题诗已月余。何物弥明儿女语，刚云不解世间书。
眼见嘉平忍更论，当时爵里至今存。子真何苦更名姓，白首区区守市门。
纷纷儿辈自名家，妙道从来岂有他。时以丹青写佛事，不妨柱史入流沙。
风吹鸟迹落岩间，付与区中万古传。故遣诗人收拾得，要知身不是顽仙。
藁砧何在复凋年，兴在孤鸿落照边。遮莫春光无处著，只蒋修竹共婵娟。
写真不怨毛延寿，视死还同屈大夫。异世同乡俱薄命，空令千载起嗟吁。
词气纵横亦壮夫，低回功业独何如。可怜封禅遗忠意，魂魄应须愧史鱼。
樯竿历历表中流，瞑宿河堤古驿头。天遣山川浑着月，人将榆柳共惊秋。
白云深覆古寒岩，异草灵花彩凤衔。夜半天明日当午，骑牛背面着靴衫。
眼见色时耳便聋，耳闻声处眼无功。朝来不耐灵禽报，树上杨梅似火红。
尽道沩山父子和，插锹犹自带干戈。至今一井如明镜，时有无风匝匝波。
谷雨初晴缘涨沟，落花流水共浮浮。东风莫扫榆钱去，为买残春更少留。
未了人间朱墨缘，强颜荒邑又三年。填胸眯目皆尘土，直到峰头始豁然。
山势分明饮水鼍，孤峰西转鬰嵯峨。不须探问山童药，且揖朝来爽气多。
甃石才深数尺余，一泓清冷若冰壶。泉源定与安平接，二水轻甘略不殊。
过眼浮云是也非，桔槔俯仰政儿嬉。欲知身世俱无染，看取莲花在水时。
洗尽尘机万虑空，胸中冰鉴许谁同。今宵正可谈风月，借问何人是阿戎。
叠叠山腰系冷云，疏疏雨脚弄黄昏。松声更带溪声急，不是离人也断魂。
早岁京华听越吟，闻君江海分逾深。他时若写兰亭会，莫画高僧支道林。
创业艰难尚尔为，太平奢侈可前知。欲令后世无能过，可笑萧何尔许痴。
池面嫩荷初泛水，栏边新笋欲齐簷。先生尽景论文饮，不觉斜阳已上帘。
塔中老宿空留影，湖上婴儿漫记名。唯有阶前一泓井，至今不改旧时清。
龙尾道中退朝客，雕鞍宝马黄金勒。谁怜远使足驰驱，夜半孤村牛尾驿。
巴江之中有尺鲤，扬波鼓浪三千里。早知辛苦上龙门，不如归戏巴江水。
离歌三叠最关情，不省从来此地闻。早是春残心事恶，落花阴里更辞君。
君去东山踏乱云，后车何不载红裙。罗衣浥尽伤春泪，只有无言持送君。
更欲罇前抵死留，为君徐唱木兰舟。临行翻恨君恩杂，十二金钗泪总流。
世上无情似有情，俱将苦泪点离罇。人心真处君须会，认取侬家暗断魂。
君住江滨起画楼，妾居海角送潮头。潮中有妾相思泪，流到楼前更不流。
忆泛郎舟共采莲，今来挥泪送郎船。回书傥寄新翻曲，湖上何人为扣舷。
一梦巫阳乐已穷，三年犹复怨匆匆。倐云骤雨成何事，未必三年抵梦中。
妾愿为云逐画樯，君言十日看归航。恐君回首高城隔，直倚江楼过夕阳。
初合双鬟触事羞，离筵酌酒强回头。纵言眼软偏饶泪，莫道心痴不解愁。
强整双鬟说后期，相盟不在已相知。来时休落春风后，却漫嘲侬子满枝。
雪如羞明夜方密，风似摆花春更多。竟日吟诗安用许，今朝止酒奈寒何。
寂寂黄山处士居，空林急雪鸟相呼。不知此子何由见，归与先生作画图。
只画山禽依雪竹，斯人用意复谁知。肯来禁籞图神爵，应已传呼作画师。
风烟错漠路崎崯，倦客羁臣泪满襟。何事道人常把玩，只应无复去来心。
王孙岂识田家趣，妙画聊因好古收。惟有野人开卷笑，忆骑牛背下西畴。
十载名山惯杖藜，清都直宿梦魂疑。卧闻长乐钟声近，尚忆寒山半夜时。
北风吹马袭貂裘，薄雪连云冻未收。银阙昼开禽鸟白，信知三馆是瀛洲。
此身投老倦黄埃，傍水柴扉晚自开。百万愁城攻不破，正须从事斩关来。
落日同骑款段游，倦依松石弄清流。蓬莱汉殿春分手，一笑相逢太华秋。
少陵金粟堆前泪，叹息开元万事空。今日我来愁又绝，更无松竹鸟呼风。
山西老将尚童颜，曾臂红旗到贺兰。今日樽前惆怅别，梨花风雨一枝寒。
照水纤柯拂地明，东风初试舞腰轻。人间岂识长门恨，雾鬓烟鬟绾不成。
立玉干云百尺高，晚年何事困铅刀。看君眉宇真龙种，犹解横身战雪涛。
去年看曝石渠书，内酒均颁白玉腴。今日醉登延阁望，几人回首忆穷途。
御本曾看锦帕舒，醉惊飞阁上凌虚。而今卧病衡门底，自晒茆簷几卷书。
翠华欲幸长生殿，立马楼前待贵妃。尚觅君王一回顾，金鞍欲上故迟迟。
北窗欹枕雨蒙蒙，梦破青山落眼中。唤取隐居来此住，人间却有万松风。
老夫爱此摩云干，欲下黄冈尚据鞍。一疋犹无好东绢，凭谁貎出万松看。
浅黛依依临水笑，挼蓝脉脉抱山流。他年定作寒溪梦，梦载支郎雪满舟。
野岸黄榆三万栽，枯根断处水容开。隋堤二月春如许，看取柔条拂面来。
青罗带上玉花飞，不用天山一尺围。欲上钓船沙际宿，前旌何苦唤人归。
江南岁晚雪漫漫，磵谷梅花巧耐寒。幸有幽香当供给，不辞三载滞西安。
云根细路绕溪斜，日出烟销水见沙。只度关山魂已断，何须疏雨湿梅花。
篮舆晓入关山路，玉节珠旛次第开。白髪微官何用许，似怜身出道山来。
霅溪居士买山图，碧玉峰前碧玉湖。中有一丘容我老，暮年居士肯分无。
三年逐客卧江臯，自与田翁酌小槽。饮惯茆柴谙苦硬，不知如蜜有香醪。
往时看曝石渠书，内酒均颁白玉腴。落魄十年无复醉，因公今日识官壶。
汉阁重来鬓已苍，故交强半上鹓行。鸣鞭送与黄封酒，似唤幽人入醉乡。
爱酒渊明爱也无，无人为我著钱沽。起呼老瓦尝官酝，一炷寒灯夜自娱。
旧闻西国蒲萄酒，走送柴门不待求。饮罢愁城无处立，故应一斗直凉州。
五侯池沼卷东风，酿作真珠滴小红。但怪外边春色晓，浓华都在沁园中。
古画仍藏古锦囊，故人携得自瞿塘。僰僮莋马应羞见，羌户方调两骕骦。
好去凌空锡杖飞，凤林关外道场稀。莫言衲子篮无底，盛取江南骨董归。
钵囊空去莫言贫，会见吹毛本分人。乞得金多未为贵，归来著眼看家珍。
七岁澜翻数万言，饥鹰引子望腾𬸣。时平不用甘罗辈，寂寞提书归故园。
不作西京童子郎，时人已自识黄香。还家更诵五千卷，十八重来诣太常。
百千灯射水精帘，尚觉游人意未厌。多病只思田舍乐，夜归烟火望茆簷。
玉作芙蕖院院明，博山香度小峥嵘。直言水北人稀到，也有槃姗勃窣行。
鸭绿未全生曲沼，鹅黄先已上柔柯。故应春物撩诗思，白髪明朝一倍多。
开卷爱公如李益，解言明月逐人来。多情如共春流转，刻烛题诗又一回。
澹澹新粧带浅啼，催车只待日平西。骅骝也自知人意，散入千花了不嘶。
十载扁舟自在闲，帝城春物不相关。却因久住蓬莱阁，赢得年年看绿山。
客舍秋来忆旧居，一帆归去落东吴。他年寄我新诗句，即是云栖小筑图。
不分西津亭下石，二年输与白鸥眠。而今更恨申居士，占断旁边著钓船。
二年三饮龟山井，道上菰蒲亦笑人。犹觉是身多世累，一庵何日与翁邻。
水横绝浦曾争渡，浪打船头又少留。安得一舟淮上钓，水生水落任沉浮。
叹息苏公无恙日，坡头自筑小山房。五年不识官壶味，只以春江当酒觞。
老臣政术不堪论，尚得君王赐酒罇。异日黄州成故事，蒲萄醅熟记初元。
蒲萄酒用春江水，压倒云安曲米春。未解敲门问奇字，一杯聊醉草玄人。
小风吹水涨平湖，屋角残冰亦已无。投老只图春睡足，可须山鸟强招呼。
卧听秦淮呜咽声，起看江月暮潮平。旧时忆在延真观，玉作芙蕖院院明。
忆昨宣和从武皇，春风省识御袍香。自从翠盖巡沙漠，无复征歌出洞房。
西来有客共征途，不恨维舟日日孤。爱子清明似秋月，当涂见了又芜湖。
楚雨冥冥催入峡，巴云漠漠伴归乡。只应袖有欧峰录，万里神珠照地光。
未可西归白帝城，半天亭下即胡尘。他年若悟居山好，一束茆茨老此身。
窣堵西头屋数楹，知君卧占一溪云。老夫亦有缘云兴，应为情亲肯见分。
一溪清驶到天宫，上有千株偃盖松。未肯分流下山去，为君纯浸紫霄峰。
路转冈头松柏深，百年唯我独追寻。不知尊者真归处，岭上浮云自古今。
石根路转白云深，坏壁遗椽可细寻。只道来时无一物，尚留陈迹到如今。
邂逅邗沟记昔年，知君跋马自湘川。欲持斗酒洗泥滓，未办青铜三百钱。
卜筑相依约暮年，向来深驻汨罗川。叩门忽送铜山句，知是赋诗人姓钱。
堕絮飞花又一年，黄梅小雨暗平川。莫言晚起家何事，日傍南池数绿钱。
且复江西度岁年，会须投老剑南川。日长一局枯棋罢，卧看儿童学意钱。
只道春风闭掖廷，朝来绾结髻鬟新。蛾眉不是专君宠，试触君衣鹦鹉嗔。
睡起昭阳暗淡粧，不知缘底背斜阳。若教转盼一回首，三十六宫无粉光。
𫘤牛蹢躅知何事，定自春山细雨来。漫漫平沙相逐去，可无人掣鼻头回。
好事谁如公子贤，千金买尽亦欣然。老夫若有沉牛二，春雨归耕负郭田。
上饶籍甚文章守，曾共紫薇花下杯。铃阁昼闲思老病，故教从事送春来。
忆倾南库官供酒，共赏西京勅赐花。白髪逢春醒复醉，岂知流落在天涯。
谁怜定武故将军，醉舞狂歌老更真。好事时分小槽酒，残樽也到白头人。
寺门岑寂知何许，想对千岩万壑开。待得梅山梅子熟，不辞先寄一枝来。
近闻僧说宜黄寺，一道松门夜不关。投老有禾三百把，亦随君去住梅山。
平时访我乌江上，乱后逢君汝水滨。欲问龙门真在否，大千沙界邈全身。
少年高掇老庞科，未必龙门众角多。幕府三招三不去，唯将一钵渡娑婆。
北风卷地雪漫天，惭愧君来住过年。日与邻翁同展钵，老夫时复听谈禅。
直自三湘到七闽，无人不道竹庵名。诗如雪窦加奇峭，禅似云居更妙明。
竹庵端为故人留，尚许衰翁预胜流。寄语丛林好清客，未宜轻辊雪峰毬。
云阶月地一相过，未抵经年别恨多。最恨明朝洗车雨，不令回脚渡天河。
上界鸾骖鳯驾多，不消野翮强填河。可怜无数颠毛落，只得云𫐌一再过。
水浊山昏暑未清，风枝不动月微明。忽惊零露先秋戒，更放蟭蟟一月鸣。
城郭初鸣定夜钟，苾刍过尽法堂空。移床独向西南角，卧看琅珰动晚风。
木末炎风晚更无，火云低傍古城隅。正嫌酒作鸡冠赤，洗琖惊看白玉腴。
白髪前朝旧史官，风炉煮茗暮江寒。苍龙不复从天下，拭泪看君小鳯团。
山瓶惯识露芽香，细蒻匀排讶许方。犹喜晚涂官様在，密罗深碾看飞霜。
中郎玉节驻江西，饮惯黄封厌赤泥。寄与衰翁时一醉，四山摇落雨凄凄。
近闻酥酪出中厨，想肯分留寄病夫。不为长斋饭麄粝，暮年消渴亦时须。
离宫见尔近天墀，雨露常私养种时。寂寞一株岚雾里，无人识是万年枝。
故人书札访林泉，郭索相随到酒边。未擘团脐先一笑，二螯能覆两觥船。
只讶平原驿使稀，不嗔彭泽寄来迟。劝君莫以无肠故，忍见纷纷躁扰时。
路入君家百步香，隔帘初识汉宫粧。只疑梦到昭阳殿，一簇轻红绕淡黄。
春风并力著寒梅，浅白轻黄一道开。竹屋西头如有路，扶藜不问主人来。
烂红初擘使君盘，走送柴门色未干。著意裁诗终不近，遥怜醉眼若为看。
驿骑持书自海旁，开篮剩喜子鱼香。红螺紫蛤俱羞避，独许渠侬近酒觞。
酪乳抨来自释宫，流膏散液竹萌中。我方厌苦饥虚病，公已深知识界空。
只漫轑羮送邻舍，岂能搜句搅诗翁。山城异味宁长有，却傍春畦撷芥菘。
悟得玄机已数年，曾蒙老宿印明禅。定知凡物难为寿，故仗高人结胜缘。
数枝西国芬陀利，一瓣南天波律香。持作诞辰罗汉供，愿如罗汉寿无央。
生朝欲作祈年供，长寿玉圭天上来。定是从今有家庆，世人传作画图开。
永安城外山危立，赤壁矶边水倒流。此地能令阿瞒走，小偷何敢下芦洲。
病守虽闲鬓未苍，尚能谈笑坐胡床。指挥一扫妖氛尽，便自关山向汝阳。
昨夜黄州得蜡书，老臣恨已解兵符。莫将箭污偷儿血，留与官家北射胡。
百忧前日总薰心，一笑朝来得好音。绝域不须遮虏障，今年自有杀胡林。
昔年亲擢校书郎，夜梦苍龙绕屋梁。异时那知今日应，六龙深驻载赓堂。
已向丛霄侍玉宸，朅来端为付经纶。不须更说人间事，曾是仙中第一人。
天寒候雁作行远，沙晚浴凫相对眠。松醪朝醉复暮醉，江月上弦仍下弦。
万里青霄发轫时，骅骝绝足看奔驰。太平宰相何人识，惟有巫咸得预知。
刘郎底事去匆匆，花有深情只暂红。弱质未应贪结子，细思须恨五更风。
三十年前一乞儿，荆公曾为替梅诗。如今输了无人替，莫向金陵更下棋。
九日东篱采落英，白衣遥见眼能明。向令自有杯中物，一段风流可得成。
此时造化何容易，终日飘零似等闲。截断琼田余白水，放开琪树出青山。
灼灼开元销恨花，连昌春苑盛恩华。如今妖艳无人比，笑倚东风日自斜。
瀹雪凝酥点嫩黄，蔷薇清露染衣裳。西风扫尽狂蜂蝶，独伴天边桂子香。
经营一顷将归老，眷恋群山为少留。百日使君无足忆，空余诗句在江城。
玉堂学士今刘向，禁直岧嶤九天上。不须对此融心神，会植青藜夜相访。
粉身碎骨事无难，祇为君恩重泰山。风淡月明都护府，功名千古在人间。
杜鹃飞飞无定栖，寄巢生子百鸟依。园林花老昼夜啼，安得百鸟挟以归。
瓯研水月先春焙，鼎煮云林无碍泉。将谓苏州能太守，老僧还解觅诗篇。
世事心知不可为，拂衣归此养天机。先生独善端无意，肯续春秋辨是非。
去住无心洞里云，云窝寂寞宿氤氲。遥知此胜非凡匹，涧水岩花香异闻。
黄帘有影金灯暗，碧殿无人玉磬清。我亦三生羽衣客，梦魂久已到瑶京。
云葩裛石侵衣润，岚翠笼山入眼明。何处如今有仙隐，愿寻药圃𣃁玄英。
未到康庐看玉渊，且来大涤掬飞泉。决流放闸虽人力，溅玉跳珠却自然。
口觜不中祥老子，爱向丛林鼓是非。分付雪峰山首座，为吾痛骂莫饶伊。
掩耳不及忽雷奔，天低尺五雨倾盆。叶随流水归何处，牛带寒鸦过别村。
悬崖撒手任纵横，大地虚空自坦平。照壑辉岩上借月，庵头别有一帘明。
五凤楼脱问洛阳，金鞭遥指御街长。春风是处华争发，游子年年忆故乡。
赤体更无藏隐处，黄龙未语先分付。若将见解上门来，他家自有通霄路。
不识烦恼是菩提，若随烦恼是愚痴。起灭之时须要会，鹞过新罗人不知。
莫管他，莫管他，终日痴憨筭海沙。要识本来真面目，便是祖师一木叉。
江上渔舟叶叶轻，峡中云雨晚凉生。长亭宴罢客归去，桂树夕阳啼鸟声。
四海无尘战马闲，稻梁桑柘绿回环。不知尽是君王力，华屋重重对好山。
手种黄梅已着花，此身依旧在天涯。三年客罢携家去，赢得东风两鬓华。
城楼百尺兀相望，帝作东辅拱神州。当日隋家漕渠柳，至今春在末梢头。
柳条明媚欲变色，便想春思浩无涯。行人手挽不忍断，云此生意方萌芽。
贺老晚乞一曲湖，绝胜叔平千头奴。端直自是功名人，未用早计此索居。
后堂弹丝娇不止，知有性灵双婢子。歌词自制清如水，却怪惊尘暗中起。
何郎卜筑吞江湖，下瞰培𪣻皆仆奴。山川胜绝本相假，正复此士堪此居。
何郎归欤直止止，所恨扁舟欠西子。山高日长贪睡美，不有江声谁唤起。
苹洲景物最恼客，无赖山色只供愁。短棹从渠系烟雨，春容并在水南头。
并山微径自曲折，野人种花无数蹊。太傅风流犹可想，楼船皓齿合招携。
谢家溪亭花锁碎，尚忆故岁春未阑。觅得小航冲雨去，湿红飞处忍朝寒。
使君觅句自超绝，江边乌桕能绝人。我疑秘思有天巧，滉漾胸中百顷春。
官闲亦复一笑适，理檝及此春日晴。追吟乃得伯宏父，便觉侯喜无诗声。
老来文字读不入，抽思轧轧如涸泉。从君敢作入社客，正恐釜豆相泣煎。
有怀玉堂前学士，典册汗漫真全潮。子向白云深处觅，面山溪馆带长桥。
翰林久袖经纶手，笔力游戏吞山川。要试臯夔致君术，不应牢落著幽禅。
十万貔貅同日出，君王英武古无双。而今将士争豪甚，为报胡儿莫觑江。
祖宗先德后刑诛，八叶升平振古无。驯致小羌如许黠，五兵虽惨亦时须。
闻难君王敢自安，鞭笞貔虎向江干。英谋睿决知谁敌，世祖周宣比并看。
杖策初闻桑下谣，氐羌酋长待来朝。而今有酒须相乐，前日忧思骨合销。
将相佥谋互往来，一时肝胆绝嫌猜。颇闻追骑三方出，不遣淮壖疋马回。
天戮齐东老逆臣，弄兵鼠子尚窥人。乾坤整顿应须早，赋与中原浩荡春。
猛将心期箭有神，争前知贼不知身。圣恩令贷签军死，汝是中朝个里人。
胡儿驱马意何忙，淮海暄风炫日光。心折关河归不得，而今底处是家乡。
六代金陵是帝州，诸侯玉帛等山丘。指挥大匠新宫阙，早晚鸣鞭向石头。
胡儿岂敢易江沱，前日谋臣谬讲和。为问奸谀羞死未，较量今者孰为多。
红旌白马羽林儿，丝鞚当胸短策垂。归导鸣銮何太喜，腰间金印阿谁知。
晓来鼓角动辕门，便觉升平气象存。他日两宫归就养，更看天子父兄尊。
东风九市遍开场，梅柳参差近玉堂。应许侍臣俱入贺，捧持春酒寿君王。
功名本是误成蝇，伎俩何劳更镂冰。竹屋纸窗风撼幕，可怜挑尽读书灯。
平生豪气恐难除，尚忆咸阳五白呼。诗似少陵惟欠酒，可能客舍事全无。
苔封老树槎牙甚，何事春风亦与期。千尺寒岩无暖气，不妨入眼见丰肌。
苍梧云隔漫烟波，露后谁怜泣女娥。会道洗空千古恨，石心今日奈渠何。
春院花香透白间，梦余风景似萧闲。只今是梦谁占梦，却笑沩山问仰山。
种橘洲边何似好，离离丹实鬭鲜新。千头岂为封侯比，留得芳香噀后人。
公家爱竹传闻旧，要看凌冬色不浮。日报平安何用许，至今好事想风猷。
薝卜同林一等香，芝兰在室不知旁。而今阅世如翻手，底处交情有许长。
闽岭风尘旋扫空，挽回春色到花丛。长红小白参差见，便觉丹青入手中。
曲塘如磬何曾有，坐想萦山更带林。花圃夜来春雨足，漾舟应试一篙深。
看山终日自夷犹，清净谁如此比丘。莫指妙高南向是，德云还在别峰头。
水石菖蒲真活计，芒鞋不借更奇哉。山林本是君家物，为□□□唤去来。
瘦藤扶我到溪南，梅蘂含羞未入看。不是今年花事懒，北人携过许清寒。
山行不用瘦藤扶，度石穿云意自徐。夜过西岩投宿处，满身风露竹扶疏。
山泽形容忌太臞，石林风范独何如。时时宾客倾家酿，个个郎君读父书。
落磵悲泉不拟闻，乐平桥北路头分。扬雄旧宅今安在，心折侯芭三尺坟。
寂寞松冈锁暮烟，平生忠信事茫然。臧孙有后真虚语，伯道无儿可问天。
平生事业较粗疏，晚岁欣陪谢幼舆。林下商量好消息，不须嵇子绝交书。
目前得已便休休，事业何曾有到头。客问函三孰为一，月明风静好清秋。
遮藏得到中兴日，觞咏仍陪小隐仙。曲径画栏春几许，竹花人月四婵娟。
一时药笼召参术，何事全家傍翠微。勿谓小山招不出，太平须要隐人归。
人物风流自六朝，故山围国尚苕荛。只应王气奔瑶阙，喷作江声万里潮。
石泉苔径午阴凉，手撷山花辨色香。度岭穿松心未厌，好闲反为爱山忙。
昔游曾共朱栏语，十换星霜始再来。料得当时楼下水，有情应解作潮回。
客怀无事只增愁，遮眼残书懒即休。午醉忽惊如唤觉，乱山无数满船头。
堂前草木自争春，堂上妖娆花妬人。年年岁岁春相似，不信风光有故新。
桥当窗槛月平铺，一色寒光玉不如。桥下流泉来别壑，经春绿尽可藏鱼。
个侬传得嘉荣唱，天上偷来曲度新。他时莫向樽前误，客似周郎解觑人。
吹花嚼蕊桥边路，衣袖常沾草木馨。更听绿珠三弄笛，为君一洗海风腥。
人物中兴第一流，论才应作富民侯。帝怜玉笋班中秀，合付苹花柳恽洲。
海内文章说大门，故宜生长此儿孙。玉昆金友总秀出，历块过都不足论。
人言此邦公所私，教我子弟等父师。大书深刻岂足纪，愿奏宣布中和诗。
振廪已责功及物，辅藩千里实分忧。尔身在外心王室，咫尺应须入告猷。
老奸屏气不敢出，雅俗雍容歌乐康。五日京兆何足数，三年子产转难忘。
元丰应制规模在，奕奕风流自一家。词剧清新过小庾，情多儿女笑张华。
燕寝风清昼漏长，愧公延我读书堂。此日偶同元凯癖，他年倘忆郑公乡。
垂老何堪此别离，感公情义独心知。故应他日汀洲泪，独立难忘捩棹时。
鸡皮鹤发病龙钟，误入林宗裁鉴中。平生气概今如此，自对青铜惜此侬。
且尽离筵酒一杯，贵臣宁许我重陪。他时翊赞升平事，赋与林下歌康哉。
太简老人家似客，室中犹恨未空虚。筋挛步涩常须酒，日入中昏始废书。
晓来人报雪遮门，委巷萧条郭似村。自酌瓮醅能软饱，借人布被得奇温。
官身宁为倦知还，自忆青山对白间。有月有风俱是客，爱诗爱酒可能闲。
往在东风浩荡边，故将诗酒作春妍。渊明好客妨何事，卿去教知我欲眠。
扫洒闲庭无个事，林间一击是何声。自从当日知音后，本地风光见太平。
此地丹青画不成，本无圣解及凡情。道人来往风烟外，不是如来行处行。
向来风月雄清地，今日升平将相家。自启窗扉放山入，使君聊欲傲云霞。
世间宁有清如许，买断岚烟入樽俎。我来乘此玉辉寒，要上峰头呵佛祖。
白云到处有光辉，江北江南一杖携。妙喜风烟曾断取，羊仙今日合全提。
王家宅似江家宅，草木风烟各不知。王谢争墩公案在，问师一笔判归谁。
当年公主嫁毡裘，自撷芳兰制此油。燕代古来多绝艳，涂妆今有汉风流。
驿骑奁封入禁门，六宫匀面失妆痕。应嗤万里通西域，只得连山苜蓿根。
谁怜季子黑貂裘，谈舌曾经动碧油。客路何施画眉手，自涂香泽慰飘流。
涂泽风流出雁门，战场谁为洗啼痕。圣时宫女自妆薄，不遣燕入苍瑯根。
西溪一夜枕潺湲，晓上楼头更细看。欲揽青山入怀袖，却愁烟雨湿衣寒。
涓涓壁间通小池，小雨廉纤未作泥。深炷炉香高著火，何须骑马听朝鸡。
山中松韭厌寒俎，江甲防风手自锄。一榻北窗听雨睡，全胜白饭与青刍。
山瓢枵腹谩如壶，不学鸱夷肯借酤。清夜玉堂谁伴宿，此时一盏可能无。
平昔无才可致君，此生何处欲超群。今逢四海干戈动，犹得山间卧白云。
偶携琴剑入山来，惊觉高僧定里回。扶下绳床始开眼，嗔人马迹涴苍苔。
幡竿插入千岩底，鸟语飞来绝壁间。洞口行人迷处所，不知钟梵锁孱颜。
山腰危殿倚青葱，知是云峰第几重。恐有书生来问道，为凭轻打饭前钟。
奇峰削出青莲蕚，远溜萦回碧玉环。气接混茫藏句法，不知谁与破天悭。
洞里花开透碧霄，溪横三绕赤栏桥。他年桥断人迷路，咫尺山源万里遥。
昔人骑鹤岭头归，应有仙居在翠微。绝壁苍藤无处问，时闻清唳掲云飞。
破腊山桃已盛开，飞花无数点青苔。莫教流出前溪去，引得鱼舟入洞来。
岩下逢人说乱离，十年眼底厌旌旗。边尘复暗江南路，堪羡山僧总不知。
伟岸棱棱似立朝，巍峨冠剑想风标。可怜有貌无肝胆，何用昂然近紫霄。
山中自有陶宏景，窗外谁呼祁孔宾。不敢移文约周子，升沈共作太平人。
昼卧柴门打不开，相逢未识济川才。那知此夜闻猿处，忽有新诗随雁来。
穷居未有四立壁，负郭兼无二顷田。拟𣃁云根结茅屋，不知谁赠买山钱。
腊尽梅花落不停，笛声孤起不堪听。且留溪影弄清浅，更看残英动晓星。
庵在深村翠岭坳，狂风卷尽屋头茅。断椽破壁何时理，卧看松阴月转梢。
晋国衣冠扫地空，渔歌长在水云中。倚栏欲问兴亡事，木末琉璃坠晓风。
池上高台倚碧空，郡楼相对出烟中。读书太守今何在，寂寞无人继此风。
丹经汗损几车牛，奥意难从纸上搜。相见纒腰无十万，待看骑鹤上扬州。
夜半沧溟看日头，忽闻风雨下层楼。却寻双径朝金阙，又跨苍龙海上游。
踏梯割得紫云归，琢就双轮半尺围。晴日午窗新睡起，掌中轻转雪花飞。
梦具白鸡犹不死，胸吞赤凤得长生。向来未识仙茅草，误向松根采茯苓。
公荣自可不与饮，子美何时得细论。正遇题舆陈仲举，岂容无礼灌将军。
扬州庙下子规啼，曾看花开万玉妃。二十四桥明月夜，春风十里卷帘时。
池底星光个个添，半钩斜月吐纤纤。数声寒笛西风下，人在朱楼卷暮帘。
云卷寒蟾玉晕添，嫦娥遥想鬓毛纤。此时清境非人世，要望烟霄不下帘。
青版桥边秋月明，江风不动縠纹平。沙头野鹤摩天起，飞入紫霄云外鸣。
昨夜送人为太守，今朝不记是何年。归来一粟庵中坐，水在瓶中月在天。
探骊犹记湘西寺，爱我诗如左禅军。慈也果能拈此句，定知词笔带烟云。
寂音尊者断声闻，犹似衔枚未战军。横出一枝来大仰，如今不赋暮天云。
老洪作语惊一世，笔力可敌千人军。足下马驹今复出，纵横踏破岭头云。
沈谢曹刘拟绝伦，唯公词翰可招魂。新诗不拾前人语，文彩风流自一门。
吏案堆尘番故纸，茶瓯浮雪动吟魂。长官政拥黄䌷被，卧听排衙昼掩门。
诗仙句法可换骨，岂但能苏九死魂。要自胸中出机杼，不须剽掠傍人门。
卜筑江村翠岭坳，喜君书室近衡茅。牙籖插架几千册，准拟从头借一抄。
闻道藏书埒石渠，仍能一读五行俱。不妨借我遮愁眼，胜著闲窗饱蠧鱼。
满径蓬蒿贫不病，一区寂寞奈愁何。杜门芳草长杨赋，可是无人载酒过。
小庵深隐红尘外，云在茅簷四角边。月落乌啼天欲晓，惊回何处梦游仙。
丽句云笺敌夜光，穷儿得宝但能藏。惭无好语酬佳惠，徒咏春洲杜若香。
林下无人亦自芳，幽姿闲澹若深藏。与君坐上添幽客，胜𦶟金炉百和香。
君家词翰妙天下，虿尾银钩世所藏。赠我云蓝岂宜辱，强吟春草拾余香。
两朵幽花费咏章，是中佳境若为藏。何时同上瑶台顶，遍玩芝田蕙圃香。
念经衲子乱如麻，心悟方能转法华。待得莲花从口发，自牛车上觅三车。
唤起赤龙耕玉池，鹊巢抱出凤凰儿。且看火里莲花发，十二楼前雪自飞。
深宫三鼓夜方分，梁祖唯知虑太原。错料诸儿非彼敌，斩关还入万春门。
两公罢相由诸吏，提印驩呼颇自夸。因谓我曹当快活，月华门外听宣麻。
万炬千釭照一城，彩舟犹听棹歌声。铁车空驾黎阳石，岂悟碑来祸已成。
劳役三年成巨舰，出师未战失江陵。不知雷满和州载，始悟齐山截海名。
入阁趋班最后时，崇元御史合弹之。如何进奉二十万，便逐台中乞索儿。
大帝四朝咸败事，惟君卖国作功臣。平生自谓痴顽老，晚节仍为谬语人。
斜日江头春又归，半天垂柳拂云齐。流莺向晚浑无赖，隔水飞来枝上啼。
江水磨铜鉴面寒，钓鱼人在蓼花湾。云间贪看新月上，不觉小舟流下滩。
东来骑火照松萝，野老逢迎笑语多。共指岩前一方石，将军大剑可横磨。
石窟巉岩鬼不开，狂童乘此起氛埃。殿前兵马何曾出，旗鼓初从天上来。
锦带雕弓银马鞍，鸣鞭飞下白云山。回头却望经行处，已在青苍杳霭间。
不待皇恩下九天，将军兵已入卢川。奸人妄献招安策，留客丹崖万古传。
回师小度石门西，铁马嘶风四百蹄。不为从军一时乐，扪萝攀径岂能跻。
高轩过我不停轮，风袂飘如出岭云。渭北江东无尽意，何时重得细论文。
村巷尽无车马尘，君来笑语动比邻。儿童惊问此何客，亹亹清言来逼人。
将军欲办斩楼兰，子欲从之路匪艰。十万奇才并剑客，会看谈笑定天山。
书生投笔未封侯，拔剑聊为万里游。燕颔果能飞食肉，要令豹尾出兜鍪。
雪欲漫山冰未澌，梅花破雪吐寒枝。溪桥渐见黄昏月，应有横斜倒影诗。
江上丹枫半摇落，簷间青女忽横陈。可怜范叔寒如此，谁解绨袍念故人。
沈谢曹刘俱一体，风流文彩自难兼。黄香独负无双誉，不管红尘压帽簷。
秋风动地吹纤末，夜雨连明搅寸心。西北高楼何缥缈，信非吾土莫登临。
池草青青细吐芽，梦回疑到惠连家。东风未暇吹桃李，先发寒梅第一花。
春至盘蔬有蕨芽，纸窗竹屋自成家。客来清坐不饮酒，旋破龙团泼乳花。
平步蟾宫脚失梯，当年才命巧相违。遭时何必由场屋，但著青袍骑马归。
君到吴山莫问禅，禅翁无法与君传。若从妙喜觅言句，掀倒禅床却悄然。
初下车来首劝耕，老农争走道边迎。欢声便似承平日，不待朞年政已成。
夜闻催饷不成眠，遥望官壶眼欲穿。醉倒田间真快乐，念无田者益堪怜。
莫厌行春马足劳，弹琴吟咏节弥高。尽驱赤子持田器，勿使潢池烦贼曹。
会写峨眉玉局真，远看前辈画麒麟。此翁此画不常有，宜并银钩绝世珍。
布袜青鞋倚瘦松，我生骨相真生穷。烦君画著渔船上，刺入卢江烟雨中。
画作萧然物外身，笔端如此有风神。蹇骑破帽江南岸，不是寻常行路人。
集云回雁两峰前，木马嘶风鹤唳天。他日归来无一事，却教谁出草鞋钱。
天下干戈未尽稀，独骑瘦马苦吟诗。穷山窟里携书剑，半夜不眠听鼓鼙。
十里红香衬马蹄，更穿林樾访僧扉。烟长草远望不断，忽有钟声出翠微。
城内僧来城外住，寺边花隔寺中篱。花开花落春如许，宴坐深房总不知。
方丈前林万木春，桃花面目更尖新。为师拈出灵云话，却恐桃花解笑人。
闻道瓶中无积粟，不忧甑里有尘埃。饥时且就我索食，更恐胡奴送米来。
溪面微凉生晚风，山衔落日半边红。临流解赋归来句，知是柴桑避俗翁。
门外仙槎泛急湍，应从霄汉落银湾。归来不记河源路，风雾凄凄月满山。
水边楼上最宜秋，天在阑干四角头。觅句正缘偿宿债，著书元不为穷愁。
仙人山水古今无，画妙诗工可得俱。论画已非前辈手，声诗能作辋川图。
出水芙蓉天与工，六郎何事比花红。后生不识李元礼，试听长松引劲风。
南岭浮云过北岭，东溪流水入西溪。秋容清澹石骨露，更看明年浪拍堤。
昔人万里醉为乡，暮越朝燕不裹粮。却怕醒来尘外出，千艘衔尾夜鸣榔。
鸦翻日影弄清溪，溪上危巢鸣哺儿。林下西风晚来急，满身木叶碎琉璃。
千寻塔影照江清，古殿金龙蟠绣楹。秋色排门入萧寺，闲来饭后听钟声。
谁把吴松江剪断，得此鲤鱼长尺半。会逢李白过江来，骑上青天游汗漫。
彭泽门前惟有柳，河阳县里只栽花。如今夹竹开桃李，犹似当年刺史家。
何处春深刺史家，园林犹锁晋朝花。风烟况接西湖水，重起书斋对郡衙。
墙根巨竹新生笋，竹下小桃初试花。竹色花光正如此，香风吹落几千家。
新竹高斋凝燕寝，从教细雨落簷花。青山绿水中为县，卧拥黄䌷听打衙。
火炬银花照眼明，乱来谁得见升平。邦君解与民同乐，海上初移不夜城。
伤时此夜忆神京，月照鼇山辇道平。朱雀街门旧行路，星毬飞上凤凰城。
诸葛奇才当十倍，谪仙词句满三千。我惟闭阁扪书册，扫地烧香亦静便。
胸吞云梦欲八九，日诵古书常数千。撑拄枯肠只堪睡，从君嘲我腹便便。
西风黄叶深林下，忽有新兰动地香。公子夜寒谁对语，应容幽客到书房。
连夜风吹碧玉枝，山深寒重得香迟。穷秋故出迈往韵，要就高人觅好诗。
楚词赋物取香草，众草犹须避国香。一辱雕章重题品，何惭清庙荐芝房。
路傍有客骑牛过，乞与蓑衣作席眠。邂逅若能相顾问，和公画上钓鱼船。
峰头乌帽翠云裘，三百年来无此流。余论更容平子否，犹胜湛辈岘山游。
碧玉峰前云满径，赤栏桥畔柳参天。长廊静夜松风起，写得余声入响泉。
远系长沙太守孙，家传太守活人言。刀圭一粒起人死，安得声名不出门。
海底龙宫失护防，老龙偷得返魂方。闻君夜压春槽响，携扣柴门乞酒浆。
今人不识古人心，谁识羲皇太古音。如望银河九天上，聊分一勺濯尘襟。
黄叶西风何处村，茅簷立马问寒温。江东渭北情无限，罇酒他时得细论。
儒生无力荷干戈，乱后篇章感慨多。但拏笔头吟白雪，莫挑马箠渡黄河。
小槽新压瓮头春，盛欲招呼雪闭门。卧对袁郎说周易，不妨伸颈饮清罇。
月入柴门夜色新，坐坚谈垒足佳宾。谁云老子兴不浅，政恐元规尘污人。
细雨如烟下九垓，始闻岩谷隐奇才。一朝文彩惊人眼，知自南山雾里来。
诏谓将军急击戎，连营已列汉旗红。须君磨盾作露布，破阵谁先第一功。
大将威名震九州，毛锥何补剑鎗头。但歌出塞从军乐，莫笑居乡马少游。
群儿墨汁翻老鸦，尔独落纸生龙蛇。郎罢不须频掣笔，渠今自会画江沙。
作戈如挽百钧弩，腕力想能回万牛。江夏当年有童子，未闻落笔写银钩。
不及匆匆把一巵，丹枫黄叶助题诗。天教远谪非无意，更上沅湘看九疑。
此道陵迟久已亡，后生无复立门墙。遥知二子心如铁，端为卢溪一瓣香。
古庙香炉冷似冰，向来土木弄精灵。如今万事都不会，却笑金刚努眼睛。
忽见蛟蛇遶壁蟠，归时星斗已阑干。山童不识回鸾字，误认题门作凤看。
东皇收拾春归去，独遣酴醿殿后尘。怜我寒窗赋愁寂，时看玉面送残春。
未省前身是道人，莫嗟求仕困无津。东风动地泥牛吼，簷卜花开别是春。
未能投笔取封侯，一食聊须为口谋。日向晴窗研破砚，读书当读亿那由。
好诗浑厚如金玉，妙质勿令斤斧侵。要识笔端三昧力，夜深山水自成音。
冥冥江雨湿蓑衣，夜上高岩宿翠微。梦断一声烟草绿，遥闻款乃扣舷归。
震林狮子非凡兽，脱网鲤鱼真衲僧。宿垢消磨应已尽，竿头海底任横行。
一庵茅屋白云深，坐待丹砂欲变金。谁信庵中人不睡，满池春水听龙吟。
九曲江边云欲净，三更海上月华孤。金刀直入沧溟底，夺得骊龙颔下珠。
雨余山鸟百般啼，烟隔桃蹊一线微。南北东西春总好，杜鹃何苦劝人归。
壶头直下开边郡，勋业谁如马伏波。还见远孙持汉节，坐令千骑拥雕戈。
倒尽邻翁老瓦缸，使君忽送玉为浆。昌黎对月无诗酒，绝句聊酬马侍郎。
雪霾鬼葬山头路，雾失鬼门关外村。不谓故人千万里，忽携书册夜敲门。
我识君家董状元，草莱崛起跳天门。挥毫玉陛摩星斗，持槖明光奉至尊。
渊明五柳非无宅，子美西枝自有村。堪笑长安近时客，纷纷骑马傍谁门。
入关莫恋铜驼陌，待诏行趋金马门。场屋若归丞相府，可无公道得推尊。
羡君将入银蟾窟，容我归耕谷口村。遥想明年春殿下，胪传先出九重门。
圣主方今举八元，何人复扫相君门。迂生曲士如丘垤，回首方知泰华尊。
误读黄庭玉字章，醉翻王母九霞觞。从兹一堕人间世，独赖寛恩谪夜郎。
问我何年谪夜郎，尚余疏发未成霜。梦朝玉帝窥香案，偷得神仙不死方。
欲吊沈湘乏雅章，借君妙语酹余觞。已知绝倒如平子，更喜清新似庾郎。
莫把莲花比六郎，六郎元自不禁霜。君看磥砢松千尺，高节参天孰可方。
解作新诗似乐章，交情风味敌壶觞。平生阅士知多少，耸壑昂霄见此郎。
留滞沅湘见此郎，气如九月雁横霜。麻鞋踏雪穿沙底，赐履他年出上方。
开缄如见故人面，仍喜故园风物来。想见金刀落飞雪，何时斫脍共衔杯。
雪里乌薪绝市珍，能令寒屋坐生春。此中有句谁能道，暖得曲身成直身。
沅陵春尽草萋萋，忽见扁舟系柳堤。谁寄愁心与明月，肯随君到夜郎溪。
东风来从几万里，雪拥江梅未放花。忽见土牛惊换岁，始知春色到天涯。
两翁俱是江南客，寒食他乡叹滞留。燕舞莺啼春未老，一罇分我洗穷愁。
东风吹月下长汀，窗外鸡号天猝明。时有诸生来问字，隔江犹听讲书声。
簷外群山碧四围，风帆过尽小平堤。先生独坐纱帷里，挂起南窗月满溪。
雨过风林生夜清，坐邀明月正关情。渔童酒醒莫吹笛，要听一江秋浪声。
水急滩高欲倒倾，来如万鼓遶山鸣。奔流更借洞庭阔，飞浪朝宗壮此声。
闻道春风今日回，走寻消息傍寒梅。恨无纤手挑生菜，也有青丝满饤来。
扣门有客怀珠玉，被褐长吟坐晚晖。雪打窗扉忽惊起，还将破帽盖头归。
君归大酉峰前住，岁晚枫丹蕉叶黄。试访酉阳岩石里，秦人逸兴未应亡。
细柳将军来护塞，夜郎迁客正穷居。火炉恰恰帘垂地，足了三冬读我书。
户外霜风入骨酸，谁褰纸阁问平安。正忧坐客寒无席，遗我新蒲入突栾。
扁舟斗转五溪湾，湘北湘南饱看山。袖里云岑皆寸碧，一拳分手亦何悭。
岩蟠蛟虎石骨瘦，地饱霜风山脚寒。我欲借君修月手，为持玉斧劈烟峦。
半程蹉过夜郎溪，不到昌溪问路岐。空使辰州亭下客，隔江招手立多时。
古锦林边狮子吼，一声惊倒五溪蛮。何人来问山中景，寺在千岩万壑间。
红玉蘂攒青玉枝，群芳净尽独开时。只应天女回轩晚，散得天花满竹篱。
花开花落春何在，宴坐高僧总不知。空色难谩禅伯眼，蔷薇应待老夫诗。
十载投荒坐献书，忽逢飞诏下荆巫。归来好上升平颂，已死奸谀不足诛。
雷雨沅湘振滞冤，皇恩普出九重天。乞儿犹恋权门火，应谓死灰能复燃。
逐客休嗟行路难，归鸿心在杳冥间。初惊草尾千重浪，险渡湖头十八滩。
行尽黄茅白苇丛，举头忽见两三峰。青青尽出湘天景，如觉身离蛮蜒中。
本是蓬头渔钓客，飘如行脚水云僧。谁家巨舰和州载，笑我扁舟一叶轻。
解访江南处士庐，行藏正自与时迂。题诗更及夜郎客，此段如今绝世无。
君是石渠东观人，小邦聊见宰官身。山僧似不孤题品，众角丛中有一麟。
忆探骊龙颔底珠，湘山同赋夜啼乌。当时吟罢鬼神泣，此段如今扫地无。
江淹才尽一双笔，庾信穷生万斛愁。对客安能吐佳句，墙东老驵正操矛。
酒酣拔剑悲生事，病起扶藜踏浅莎。逆旅正如蝴蝶梦，还家试听扊扅歌。
子房夜半参黄石，手握豹韬挥八极。苍黄忽起振长流，天地风云皆动色。
三雄战争海水赤，欲揽英豪扶紫极。南阳唤起卧龙人，至今草木生颜色。
百年人物已无余，况说铜人鼓铸初。欲著承平旧时事，政须此老助潜夫。
何物庞眉一老翁，能谈庆历至熙丰。只应坐厌听鼙鼓，到处逢人说耳聋。
人寿何曾有百年，再逢甲子换新元。眼明重见清平日，自可治聋听好言。
螺浦东边雪浪生，峰头月出半轮明。扁舟欲载银蟾去，一听苍龙水底鸣。
夜坐吟诗窜夜郎，君将何术考休祥。近来偷得西华法，不敢烦君算短长。
八十心犹未悄然，横担拄杖布行纒。都城游徧归来日，却使谁还汤水钱。
九里飞香隔岸闻，绣帘朱户閟清芬。千林落蕊扫不尽，分我幽窗一炷云。
倾盖江头酒一罇，高楼惊坐去如云。别君无语独长啸，尚想清音半岭闻。
窜逐三危山尽头，出门入门谁与游。归来颇复见此客，下笔论诗不肯休。
派后江西出一枝，传家句法自新奇。诸方知子善哮吼，恐是窟中狮子儿。
细看君诗如看画，无声诗里画何如。蟠胸秀句吐不尽，落笔因成赤鲤鱼。
住山骨相无人识，何处头陀忽扣关。第一座中闻謦欬，已知输却大沩山。
踢倒净瓶呼木𣔻，华林已坐一生穷。却教一座沩山主，都在头陀相法中。
王孙疑是李长吉，诗句兼如孟浩然。乱后相逢初识面，便当倾廪与谈天。
邂逅闻弦即赏音，况逢清境夜携琴。一罇相遇烟霞外，不废江湖万里心。
雪窗未怕笔头干，能写春江三峡寒。笑指渔翁卧蓬里，不知流下钓鱼竿。
天公剪水散花林，试比江梅色浅深。梁苑词人能赋咏，终篇不作苦寒吟。
莫倚雪车诗句好，池台草木待春风。稍晴更上高楼望，要看余霞散晚红。
学诗真似学参禅，水在瓶中月在天。夜半鸣钟惊大众，斩新得句忽成篇。
寺倚村南涧水开，终年行脚看山回。卢仝欲洗尘埃渇，入寺却愁曦未来。
雪压寒梢玉作容，岭头相见又东风。人间欲问春消息，半在竹桥溪影中。
吴姬玉面如相识，寒立山隈欲下来。先与江南作春色，一枝倾倒向人开。
七载投荒万里余，交游半作晓星疏。门前梅柳换新叶，忽得故人相问书。
唤起赤龙耕玉池，池边龙虎自交驰。周天一毂三十辐，十二楼前看雪飞。
愁眉此日为君开，谁道岭南无雁回。邂逅江南逢驿使，龙涎风味敌官梅。
鹊噪柴门晓未开，香风撩我梦惊回。恨无好句酬高咏，唤起谪仙苏与梅。
谤投山箧书犹在，力挽九关天可回。胡不北归陈苦语，莫贪南海恋甜梅。
平生只欠掌中珠，天与此儿聊慰渠。郎罢新来著彩服，要令啼戏觅银鱼。
江东渭北关心事，罇酒论文更不疑。马上皱眉应得句，诗筒聊复寄微之。
逐客归寻溪上居，钓竿犹挂洞庭湖。忽逢雷子谈诗派，传法传衣共一途。
闻有牙籖万卷藏，槐花应笑举人忙。向来阅士知多少，他日昂霄见此郎。
众宝沈埋万古悲，斩新拈出更题诗。临平石鼓无人识，谁把铜鱼作鼓椎。
欲貌卢溪真面目，非儒非佛亦非仙。莫将踏碓卢行者，唤作骑驴孟浩然。
误著儒衣到骨穷，儿童拍手笑衰翁。钓鱼艇子今无恙，置我五湖烟雨中。
君方置酒待月明，便有微云薄太清。雨罢阴云尝解驳，且教霖雨慰苍生。
玉宇初凉江练静，夜深风雨更凄清。从教洗出峰头路，云破星翻月自生。
坐待凉蟾雨欲倾，一罇相对晚风清。甲兵正要天河洗，秉烛无妨对曲生。
共坐南窗待月明，云间忽见大江横。钓鱼船上谁家笛，吹出骚人万古情。
红旗画鼓照江明，两岸争看万目横。夺得锦标谁助喜，呼声动地见真情。
昔年买酒论文地，回雁峰前雁阵横。白首相逢夜郎道，不因生死见交情。
心如止水贮空明，还似虚舟尽日横。妙语忽然穿月脇，笔端那有俗间情。
打门谁送双圆璧，惊觉茅簷昼日眠。便觉清风生两腋，梦魂飞到月轮边。
僧扉深倚碧岩隈，何处看云久未回。日暮鸣钟应不语，嗔人马迹涴苍苔。
槐花又是一番黄，天马飘飘不可缰。但得顷田耕负郭，肯将斗酒博西凉。
白面书生铁作肝，风雨未动剑长闲。何时去斩匈奴首，直取西凉尽处山。
才如天马岂能羁，争看云霓笔下飞。龌龊不须谈细务，徤毫留对冕旒挥。
嫩红轻拂女儿脸，浅绿深堆玛瑙盘。草木若能成好字，来年早寄一枝看。
上堂何事更论量，还我珠来本自光。未识飞猿岭头峻，两回掀倒夹山床。
近水浅桃不忍看，似临清镜惜红颜。骑驴主簿吟诗瘦，应秃千毫笔管斑。
昨夜西风茁紫芽，不应独著野人家。安仁未倦栽桃李，添此清香一种花。
惠爱如兰正吐芽，芳风吹落几千家。明年催直金銮殿，龙口飘香看百花。
系出拾遗扬马后，清词丽句复名家。岂惟草木遭题品，大笔行当判五花。
老蚌生珠喜可涯，穷阎得宝亦堪夸。如今七歳诵千字，他日端能读五车。
气压秋园百草芽，风流宜在令君家。但倾绿蚁伴清客，莫羡黄金刻藓花。
玉壶沽酒挈青丝，及取春风花发时。便把一罇留客醉，莫教红雨洗残枝。
富贵本非吾辈事，老来宁复问穷通。余龄几许君知否，愿作升平一老翁。
居士病从何处起，我今往问与谁俱。室中三万二千座，更许卢溪下语无。
宜城一变宣城様，入手便如锥画沙。但喜中书头未秃，不妨诗老梦生花。
密栽桃李碍车轮，柳下风微不动尘。已办寻春蜡双屐，飞花满地草如茵。
路转烟村万木春，村深疑有避秦人。山农出谷惊相问，不信边头有战尘。
朝骑一马暮还归，尽日花间觅句迟。黄四娘家谁敢道，古来惟有少陵诗。
城里池台俗俭穷，却来城外探东风。曲栏幽槛趣不远，春在郊原浩荡中。
春入千林烟雨中，桃花李花能白红。一时草木披锦绣，十里吹香坠晚风。
纤云卷尽日西流，人在瑶池宴未休。王母欲归香满路，晓风吹下玉搔头。
火云烧野叶声干，历眼谁知玉蕊寒。疑是群仙来下降，夜深时听珮珊珊。
逆鼻清香小不分，冰肌一洗瘴江昏。岭头未负春消息，恐是梅花欲返魂。
绀殿倾颓几十秋，佛应不语阿难愁。诸方檀越宜兴念，共出把茅来盖头。
云门至死不惺惺，居士仍蹉半月程。未省梦中重说梦，醉来添酒几时醒。
头陀未具山僧像，只欠钵囊挑锡杖。我今自是在家僧，汝好将钱买和尚。
眨起眉毛钟已成，不容著手勒钟铭。一铺岭上新功德，只欠将来点眼睛。
半夜钟声殷寺廊，吹螺打鼓助铮𫓩。不妨白日开门睡，更遣阇梨饭后撞。
海藏龙宫五千卷，口角流涎方诵遍。不如烦此六丁神，一日与君推百转。
出家未踏曹溪碓，且打吟峰寺里钟。寺有高僧善哮吼，莫将一物蕴心胸。
横担拄杖何许语，那个丛林无佛祖。但见阇梨夜不眠，衲被蒙头听粥鼓。
东山寺里逢君语，问君何谓西来祖。鼻孔撩天唤不譍，呼童汲水敲茶鼓。
花药山中人解语，何必江西寻马祖。我亦会参铁觜师，如今不打这破鼓。
三入唐兴寺里宿，闭门风雨云垂屋。今朝披雾立山椒，始识唐兴真面目。
僧问灵山一会禅，不知谁与佛言论。灵山会里何曾说，只有阇梨独得闻。
碧眼银须粉扑衣，又随雪柳趁灯辉。怕寒还恋南华梦，凝伫钗头未肯飞。
一泓天水染铢衣，生怕红埃透日蜚。急整离离苍玉珮，晓云光里渡河归。
衣裁相缬态纤秾，犹在瑶池午醉中。嫌近清明时节冷，趁渠新火一番红。
残花不待恶风吹，细雨浮花半出篱。篱外行人错回首，黄鹂飞上绿杨枝。
唱彻严更凤钥开，侍祠济济列崇陔。小臣亦忝廊西献，惟秉温恭封越来。
玉佩珊珊出禁扉，金莲分炬散芳菲。祠班咫尺临黄道，惹得天香满袖归。
飞泉一派木千章，九节蒲根涧里香。拔宅不留鸡与犬，至今无处问仙方。
面册面友风雨散，山鸟山花澹薄交。一榻氍毹容独卧，满盘杞菊是兼肴。
谁倚黄旗唤阿瞒，令君终作可怜人。萧然惟有鹿门老，不带孙刘一点尘。
轻阴小雨晚难收，柳瘦梅穷却似秋。可恨水仙花不语，无人共我说春愁。
梨花雨送海棠风，不借臙脂作小红。几日无人吹玉笛，鸳鸯飞入馆娃宫。
青罗包髻白行缠，不是凡人不是仙。家在洛阳城里住，卧吹铜笛过伊川。
早年京洛识前辈，晚景江湖无故人。难与儿童谈旧事，夜攀庭树数星辰。
十年衰病卧林泉，鹓鹭群飞竞刺天。黄纸除书犹到汝，固知清世不遗贤。
来时万缕弄轻黄，去日飞球满路傍。我比杨花更飘荡，杨花只是一春忙。
名贵已居三品上，价高仍在五铢先。春来买断深红色，烧得人心似火燃。
苦无筋力太轻柔，何物如今得自由。带雨飘来成坠雪，卷春归去作飞球。
索米长安久倦游，寂无杯盎洗牢愁。岁除借问除何事，除尽朱颜与黑头。
政成郛郭春千里，公退笙歌月一楼。犬吠花阴无旧警，麦翻云穗有新畴。
只应门闼悬弧际，正是乾坤和气中。寿语珠联千轴富，贺樽鲸吸百川空。
晚风残日下危楼，斜倚栏干满眼愁。休唱阳关催别酒，春情离恨总悠悠。
当年匹马度荒村，青眼相逢是此君。重到故乡归兴动，一竿风月对何人。
天边一线征鸿没，山色浅深墨未匀。别浦渔舟待归去，夕阳渡口两三人。
上林风暖脊令飞，玉带花骢侍䜩归。汗简不知天上事，至尊新纳寿王妃。
善财得法犹儿子，工巧仍参自在天。若悟菩提同戏事，不应䌸律更枯禅。
扬鞭指点万貔貅，打取卢龙十四州。烦君为发禄山冢，看我快饮月氏头。
龙章鳯姿世不乏，束手无奈于此思。丹青王会何须尔，颈血淋漓送藁街。
溪路模糊半山雪，暗淡寒梅一枝月。醉眸无处认冰姿，两袖香风更愁绝。
长恨飘零如楚云，梦中犹记好精神。忽逢冷艶冰绡上，叹息侯家占好春。
误人吹裂柯亭笛，岂有残英落绮席。始信寿阳人写真，不知江南近消息。
我本孤舟蓑笠翁，雪厓烟树一生中。如今不向江湖去，鬬舰旌旗照水红。
大年貌得寒江雪，凫雁沙头野彴微。个里有诗谁会得，情知不道一蓑归。
笔间烟雨漫愁人，不是溪山自在春。一段江南好风景，夕阳花坞净无尘。
霜落石林江气清，隔江犹见暮山横。个中只欠崔夫子，满帽秋风信马行。
少游一觉扬州梦，自作清歌自写成。流水寒鸦总堪画，细看疑有断肠声。
重楼杰阁上烟霞，戟带飘飘护翠华。侍女番休春醉著，不知野鹿犯宫花。
残红通白及时开，不费君王羯鼓催。玉笛重拈天一笑，外边蜂蝶等闲来。
弱毫寸纸有余地，如见天闲八尺龙。坐想时危真致此，两军旗鼓噪西风。
临池竞赏无心笔，破产新酬没骨花。老子眼寒俱不识，劳君煎点入香茶。
处处晴沙著钓纶，浴凫飞鹭颇相亲。谁知夙昔风云会，只似寻常江海人。
鲙缕丝丝雪色鱼，碧筩香细引村沽。江天此乐谁无分，不问官家乞鉴湖。
君王猎罢载熊罴，锡壤分茅合霸齐。邑有鱼盐太多事，翛然何似钓璜溪。
倾吴佐越早经纶，朝市风波猛乞身。不道五湖春浪急，蓬窗还有捧心人。
志和渔隐古仙真，霅水风流见后身。蓑笠何须访图画，貂蝉凛凛在麒麟。
雷泽田渔翊圣明，射蛟南幸见升平。稍分天汉昭回象，更和江湖欸乃声。
风烟回首钓鱼台，巾褐从容小殿开。自是玉皇香案吏，外边休奏客星来。
醉乡天地谁开辟，光景冲融古到今。明月清风一长啸，杯中时见昔人心。
昔人爱酒复能诗，阮籍陶潜盖有之。共道尚书兼此兴，超然异代忽同时。
斗酒百篇元祐初，当时流辈已萧疏。闭门日饮身强健，得见升平总不如。
子房帷幄赞神谋，晚岁疏封自占留。代邸勋劳今绝口，上恩仍与醉乡侯。
脱靴神气迥飘飘，平日千钟奉帝尧。老子浮沉人不识，酒垆争席奈渔樵。
老瓦盆中旋泼醅，陶然乐圣且衔杯。只今痛饮谁能那，宝器恩从天上来。
黄金细字勒杯巡，鱼水恩私晚更亲。但得赐田堪种秫，向来浮议不关身。
相如绿绮有新声，荀令熏炉非故情。曲罢空山满香雾，飘然还上赤霄行。
琴心非佛亦非仙，座下弦歌万二千。一瓣香中谁会得，要须灵刹散花天。
扁舟欲向山阴去，端为林泉作此行。不独卷中携栗里，还于句里得渊明。
风烟幻出元晖画，林壑天然硕父诗。只似无心云出岫，轮囷萧索更多姿。
此老从来马如狗，却笑蹇驴难朝天。聊尔据鞍犹觅句，想知行处似乘船。
官曹文书堆满床，愦愦度日孤昼长。安得如彼二三子，抱琴挟策置我旁。
临春结绮今何在，屹立巉巉终不改。可怜江总负君恩，白头仍作北朝臣。
宣和殿里春风早，红锦薰笼二月时。流落人间真善事，九秋霜露却相宜。
道人已悟孩提事，弃掷泥儿坏纸鸢。闻道近来都识破，丹青便面亦轻捐。
难陀已幻登伽女，童子犹参苏密多。正士逡巡不应受，可能分供病维摩。
雨里落帆游谢乡，寒声古木共荒凉。四山为我洗苍玉，况有故人归上方。
壁间卫玠眉目是，膝下枚皋言语真。纵使无情似郎主，那能对此不沾巾。
谁道春归无觅处，眠斋香雾作春昏。君诗似说江南信，试与梅花招断魂。
花开莫奏伤心曲，花落休矜称面妆。只忆梦为蝴蝶去，香云密处有春光。
老夫粥后惟耽睡，灰暖香浓百念消。不学朱门贵公子，鸭炉烟里逞风标。
鼻根无奈重烟绕，偏处春随夜色匀。眼里狂花开底事，依然看作一枝春。
漫道君家四壁空，衣篝沈水晚朦胧。诗情似被花相恼，入我香奁境界中。
秋风袅袅转庭梧，客梦初惊一鸟呼。拣尽寒枝栖不稳，独行残夜影同孤。
孤城吹角五更风，笑语团𪢮一梦中。战格连云家万里，书凭黄犬若为通。
露宿风餐两鬓华，故园芜没旧生涯。圣恩若许求帷盖，便向东陵学种瓜。
竹杖芒鞋稳称身，茸茸香草醉中茵。举鞭叱驭何为者，始信王阳是可人。
毁瓦区区为食谋，半生炊黍在刀头。一廛会入扶犁手，不上陈登百尺楼。
叶底红稀不见花，枝头绿暗可藏雅。春归古殿苍苔满，一点笼灯隐绛纱。
老眼逢春病有花，淋浪醉墨字如雅。悬知不是唐王播，惭愧高僧护碧纱。
日角珠庭秀两眉，谁家有此宁馨儿。莫惊堕地驹千里，久见参天桂一枝。
碌碌为生笑阿奴，九龄重见此英雏。千回健走非黄犊，一洗群空定白驹。
浮苍宛宛两眉长，泻碧汪汪一鉴光。山海相逢非浪语，小孤明日嫁彭郎。
过岭逢人问象州，瘴烟如海蹴天浮。三闾逐客何将到，八桂宜人且少休。
江上烟云翠作堆，倚天青壁雁飞回。神州一望三千里，不是南迁肯独来。
龟肌鹤瘦老臞仙，坏衲穿空雪满颠。无数岩花开自落，青山相对独依然。
髯龙远舍立疏疏，白甲苍皮十抱余。当日青青折钗股，如今老结已传车。
莫便将心到处安，小窗趺坐两蒲团。芋魁半熟通红火，鼻涕垂颐对懒残。
大师兴趣在江湖，拄杖扶行稳当车。苦要诗翁谈生活，穿云涉水到西徐。
折鼎支砖石半欹，拾薪乞米为朝饥。昏昏一点炊烟里，见我邯郸梦觉时。
松竹骚骚绕舍鸣，沙头一夜连雨明。冲泥裹饭浇新冢，野哭干霄共一声。
白帢排肩上冢归，饥乌攫肉纸钱飞。东家已改清明节，一点炊烟上翠微。
汉嬖宁闻通饿死，舂黥自说布当刑。侯王将相元无种，试向人奴觅卫青。
拨雪披云粥面浓，三杯困卧北窗风。悠然一梦南柯去，千骑靴刀帕首红。
蕨芽载土笋牙丛，青子森森褪小红。与物无情吾老矣，如今休恨五更风。
青梅著子欲生仁，始见新红触眼新。李径桃蹊俱扫地，一枝独自古时春。
一种奇葩绝众芳，朅来当户见鉏伤。犹看纫作幽人佩，独步修门擅国香。
老去伤春只自嗟，追寻陈迹问京华。更搔短发西南望，病眼昏昏泪渺花。
柔桑采采树头稀，蚕妇携笼陌上归。县吏催钱星火急，只将败壁倚空机。
碧玉旋螺插暮烟，遥看桂子落僧前。试寻白水田头路，一苇横江浪接天。
萧寺知名四十年，身投笼槛到无缘。行人指点松间路，正在孤云落照边。
宿雨乍收山气敛，清风欲发曙光寒。纷纷鸟动行人起，百尺浮图水底看。
千章古木翳山根，谁与山僧共寂寥。珍重庭松寒不死，苍皮老干雪齐腰。
波间指点见青红，雪脊嶒棱倚半空。幻出生绡三万幅，游人浑在画图中。
苍云千亩荫平寛，露叶风枝绕舍寒。莫遣先生赋归去，且令小吏报平安。
溜雨苍皮四十围，年来又见子孙枝。龙钟白首门前客，待看成阴合抱时。
一别名山十五年，宦情羁思两茫然。故人半作累累冢，只有苍官立道边。
髀肉消磨马上鞍，尘沙满眼路漫漫。不须更障西风扇，为酌崖泉一洗看。
黄帽青鞋两鬓斑，一簔聊寄此身闲。不因误入桃花去，那得夤缘见帏间。
鸡犬无声白日闲，一筇九节过眉班。会须俎豆三高上，且寄风流二老间。
白首重来一梦中，青山不改旧时容。乌啼月落桥西寺，攲枕犹闻半夜钟。
三年瘴海卧炎霄，梦隔青风一水遥。万里归来悲故物，铜驼埋没草齐腰。
翠木苍藤一两家，门依古柳抱谿斜。古城流水参差是，不见玄都旧日花。
猘子龂龂老更狂，潭空百尺卧干将。但令雷焕占牛斗，不用朱云请尚方。
神兵一跃几千年，石底乖龙抱宝眠。尚有玉川怀寸铁，裁诗救月泪潺湲。
数间茅屋水边村，杨柳依依绿映门。渡口唤船人独立，一簔烟雨湿黄昏。
一点炊烟竹里村，人家深闭雨中门。数声好鸟不如处，千丈藤萝古木昏。
龙筋鹤骨老催颓，百尺修围折巨雷。倦鹊飞来空百绕，踏枝不着又惊回。
蛮珍分到谪仙家，断壁残璋裹绛纱。拟把金钗候汤眼，不将白玉伴脂麻。
大瓢贮月泻银瓶，瑟瑟松风入坐鸣。拟把金钗候汤眼，睡魔先已树降旌。
葵花卧雨金杯覆，蕉叶欹风羽扇低。若信空华俱足幻，何妨伯厚载鸡栖。
翠衿独倚秋风立，绛帻犹含宿雨偏。已见异鸡无应者，若为矫首尚昂然。
篱脚金花玉露团，枕丛寒蜨冷相看。不随桃李供春事，且伴松筠到岁寒。
平生不省问寒温，见竹欣然便扣门。我是此君风月主，不应便与俗人言。
行尽千山与万山，青鞋布袜水云间。龙天正绕毗那室，乞取凋胡一钵还。
睡魔迎我入华胥，梦境倏然一蜨如。不用分灯遣将去，山翁茗盌为驱除。
石火光中客此身，只钻故纸敝精神。如今衰老浑无用，犹有虚名语世人。
瓦盂锡杖布行纒，风意泠泠意欲仙。一片闲云无倚著，悠然吹堕野人边。
龙天万德拥天堂，中有维摩六尺床。但遣文殊来问疾，毗耶一钵满城香。
无台无镜亦无尘，云何去现句文身。只有华严八千偈，酬对毘那彼上人。
青尖簇簇两春山，翠垒峨峨十二鬟。仿佛阳台梦中见，试凭画手驻君颜。
一枝插向钗头见，千树开时雪里看。惭愧道人三昧手，尽将春色寄豪端。
绿髪青衫美少年，追风一抹紫鸾鞭。十年竹马儿童旧，洗眼来看立道边。
埋没榛芜不记年，穿云络石自溅溅。柳州莫作愚谿对，乞与佳名到处传。
莳竹流泉占一邱，倚筇尽日看游鯈。崎岖好事无人共，独饮泉旁自献酬。
山空水浄竹娟娟，玉砾金沙自炯然。宿鹭惊窥潭底日，潜鱼翻动水中天。
粲粲丰肌犹外好，便便大腹已中空。故衣狼藉三秋雨，破扇飘摇一夜风。
草亡木卒太匆匆，独有髯龙在眼中。雨折风吹终不死，霜根雪节贯青铜。
一龛明灭佛前灯，破裓犹残一两僧。说似鸿盘读书处，试寻幽伴拄乌藤。
绿笋遗苞半出篱，清溪一曲翠相迷。古苔称意坏墙满，好鸟尽情深树啼。
平生不读一行经，解说如来最上乘。但绕禅床行一帀，免教钻纸似痴蝇。
豆熟连村雨叶黄，秔肥蘸水露华香。凉蝉已抱寒茎槁，冻蜨犹穿晚菊忙。
云𪩘曾棱路远苍，井梧萧瑟陨疏黄。浪浪一枕芭蕉雨，端为幽人滴夜长。
岁岁来寻罨画春，看山弄水意长新。不知流水今何处，只有青山是故人。
当年树下遂儿嬉，直到将军衣锦时。老干千年龙化后，如今空有寄生枝。
高甍缥渺冠曾巅，一握孤云尺五天。试向堂前参翠柏，要看地底出青莲。
宰树连山泪叶春，累累高冢卧麒麟。羊昙一恸西州去，华屋生存有几人。
扶疏绕屋树葱茏，一笑欢迎得此翁。燕麦兔葵俱扫地，只栽桃李占春风。
分寸跻攀曳九牛，一锥无地拙于鸠。穿针结缕非吾事，不上天孙乞巧楼。
老罢谁当问喘牛，羁栖具作寄巢鸠。盖茆一把藏吾拙，便是元龙百尺楼。
修纤似束楚腰支，杨柳春风二月时。金地化身千佛眼，锦江新様十宫眉。
小桥分路各西东，寂寂松窗半掩同。客梦悠扬残酒里，一池荷叶雨声中。
老柳当门翠十寻，桑麻一曲窈然深。苍苔满地无人扫，只有酴醿一架阴。
半篙渌涨狎鸥边，万点青尖拄笏前。水色山容鬭清好，吴中关市有巢仙。
且可浮沉随俗里，更将强健鬭尊前。悬知天上多官府，盍向人中作地仙。
霜气森森背有芒，风棱槭槭面疑创。破衾且作龟头缩，短褐愁牵鹤胫长。
怪底骑驴咏雪诗，东风有信在南枝。来麰已报丰年瑞，属国餐毡且耐饥。
一迳青苔短短篱，小桃竹外两三枝。殷勤待得黄昏月，正见斜红卧酒卮。
细红如糁未全匀，洗雨梳风日日新。前度刘郎在何处，故林空锁一枝春。
昔年携客寄僧龛，败屋疏篱一草庵。白首重来看修竹，连山楼观亦眈眈。
万顷苍茫一岛孤，潭潭云海现毘卢。问君吸尽西江水，中有曹谿一滴无。
红紫纷纷半在亡，一轩风雨送春忙。青梅著子浑无数，绿笋穿林已许长。
莲叶平铺塘水满，栋花半落渚风清。无言独立苍茫里，更听黄鹂一两声。
长廊籍籍履声中，邂逅欢迎得此公。会续千灯齐古佛，先拈一瓣供诗翁。
万境崩腾倒笔前，飘飘落纸似云烟。要看墨妙供千手，莫遣诗翁入两肩。
撚断吟须皱两眉，镂冰琢雪等儿嬉。解题孤月如鸡口，堪笑穷郊作许悲。
老去都将笔砚焚，相逢相问只寒温。更无一语堪酬对，已入维摩不二门。
北风翦水玉花飞，翠袖凌寒不自持。脉脉含情无一语，水边篱落立多时。
纤纤萝蔓牵茅屋，细细苔花点石矼。梦断酒醒山月吐，一枝疏影卧东窗。
乍闻槁雪堕窗前，已见飞花舞道边。梦断忽惊山竹裂，一灯照我拥书眠。
受风岂免长低首，戴雪何妨暂折腰。莫道此君无特操，风回雪霁便昂霄。
犀颅月面表千夫，吏用公才举世无。鬬丽争雄何足道，君看澄观岂僧徒。
窥簷双鹊语匆匆，一夜灯花缀玉虫。便有曲生来过我，尽推愁入酒杯中。
白鸦谷口叶盘秋，荔子今无驿使求。零落共谁一笑粲，殷勤为报赤心投。
蛮珍不说紫驼峰，怪雨腥风起坐中。莫遣蔡谟勤学死，须君尔雅注鱼虫。
糟床滟滟玉虹流，洗尽胸中万斛愁。待看百篇供太白，不将一斗换凉州。
天禄先生第一流，著书曾赋畔牢愁。何人载酒论奇字，仿佛虞箴是九州。
习池尊俎擅风流，一洗干戈四海愁。倒着接篱扶上马，举鞭一笑问幷州。
一水横分醉眼流，两峰遥蹙黛眉愁。醉眠千日中山酒，不羡三刀梦益州。
畏寒春半尚跧藏，闻说江梅已弄芳。全树不妨分一朵，夜窗时作定中香。
折来犹自带春寒，入手谁穷造化端。钿玉半含金蘸雪，嗅香须更细看看。
雪香琼瘦逼人寒，闲澹精神画亦难。照水可怜清更甚，不堪浑作镜中看。
今年春晚懒寻芳，独掩寒斋政坐忘。多谢风流濠上掾，凌晨分我一枝春。
雨花着地燕脂湿，风柳飘空帽絮披。粉黛纷纷半黄土，蟹螯从此不须持。
菌短椿长未易齐，雨花风叶任纷披。甑盆已破谁能改，趺坐观空且对持。
老怯风波一棹回，故园芜没半苍苔。水深莫遣蛟龙得，火急招归海贾来。
浅浅微波照残影，溅溅流润细萦苔。浮花浪蕊相随去，莺语丁宁挽不来。
飞琼乘月下瑶台，老眼惊窥一笑开。冰雪定嫌诗酒污，不应更待白衣来。
水槛吹香风渐渐，月丛泛彩露团团。高情不入梨花梦，蝶乱蜂狂可得干。
金地布时黄鹤下，化身现处赤乌来。如今只履西归去，又见天花一叶开。
缥带湘枝半欹墙，行人立马幷垂杨。珠帘半卷扬州路，争看金钗十二行。
午枕惊回一梦余，间关枝上听催酤。已招十客花为友，更觅千头橘作奴。
抟云琢雪鬬轻盈，一片霞光夜自明。会有国香来入梦，莫教高烛照长檠。
冰姿更立冰谿上，雪艳仍开雪径中。白地迷藏不知处，云何鼻观已先通。
半篙新涨渌周遭，种出荷花十丈高。撷秀堪纫水仙佩，招词更续楚臣骚。
莲渚红酣三丈日，苔矶轻飏一丝风。钓船篷底眠秋雨，谁遣南柯入梦中。
手植蓬藤数千寻，笑看潘液上骎骎。使君千骑东方去，零落空留一院阴。
一曲清深五月寒，不知中有老蛟蟠。雷挝半夜惊飞去，已见天南九万抟。
薰琴应律南风暖，漏箭添筹昼刻长。谁识广寒天上景，铜乌未午送微凉。
炎日曈曈照殿楹，幅员万里塞氛清。汉家自有安边术，不是灵符解辟兵。
蟠桃映砌晨烟薄，紫桂凌霄昼露晞。窈窕汉宫三十六，齐将彩缕祝坤闱。
暑服初颁五柞宫，内墀佳气鬰葱葱。须知海宇升平事，半是关雎辅佐功。
方均宝笈千龄药，又赐金盘五色瓜。从此仙源深福远，绵绵不独颂周家。
杳杳画梁巍架杏，沉沉香壁静涂椒。宫前夜祝君王寿，日上黄炉炷未消。
交飞寿斝长生殿，竞泛仙舟太液池。不似世间多暑气，天风淅淅万年枝。
辟恶何须荆楚艾，蠲炎不待邵平瓜。仙飚昨夜来阊阖，玉宇清凉大帝家。
势连坤轴近干冈，地首东维镇八方。江不风波山不险，子孙千亿寿无疆。
云栈横空入翠烟，跻攀端可蹑飞仙。介然独出诸山上，磊磊排衙石满前。
千里飞鸿坐上看，山川风月在凭栏。不知地占最高处，但觉恢恢天宇寛。
轩楹正在翠微中，欲雪云生四面峰。璀璨地铺红玛瑙，巑岏山耸碧芙蓉。
地高天近怯凭栏，下视浮云咫尺间。只怪轻雷起岩际，不知飞雨过前山。
凭高玉辇每从容，中路尝闻憩六龙。尘外有人如到此，便须行彻最高峰。
晓日玲珑宿雾开，四簷时有好风来。不应班竹林中见，却似松根琥珀堆。
山下深林起白云，白云飞处断红尘。伴行直到高峰上，舒卷纵横不碍人。
四海熙熙万物和，太平廊庙只赓歌。欲追林下骚人意，却是临流得句多。
断虹飞雨过天涯，碧落浮云不复遮。明日阴晴真可卜，倚栏来此看余霞。
天波万斛泻镕银，跨水横桥丽构新。但取真堪濯缨意，玉阶金阙本无尘。
药炉龙虎正交驰，五色云生固济泥。凡骨欲逃三万日，君王曾赐一刀圭。
水影摇晖动碧虚，日华凌乱上金铺。安知不是鲛人宝，往往渊中得美珠。
古木回环石路横，居山初不在峥嵘。圣人天下藏天下，小隐聊为戏事名。
微云将雨洗层峦，石磴莓苔路屈盘。正是江南最佳处，仰看苍翠俯澄澜。
落笔纵横走电光，近臣时得赐云章。龙盘凤翥皆天纵，渴骥惊蛇不足方。
吾皇圣学自天衷，载籍源流一一通。宵旰万机营四海，更将心醉六经中。
仙舟时倚碧溪湾，花外青旗映浅山。不醉阆风缘底事，要看豪饮似人间。
圣主从来不射生，池边群雁恣飞鸣。成行却入云霄去，全似人间好弟兄。
玉景金霞长不夜，松篁泉石更留人。广寒宫殿秋偏好，待看林梢月色新。
蟠桃初熟玉京春，圆屋如规户牖新。尽是瑶池高会客，岂容尘世饮中人。
峰峦回合耸云屏，岩霭溪光面面横。开户忽惊千仞翠，凭高方见九重城。
玉堂金马尽名儒，黄本牙签付石渠。向此别藏三万卷，不忧中有蠧书鱼。
莲烛词臣在外庭，青钱学士已登瀛。回廊屈曲随岩阜，挟策何妨取次行。
书草吹来种种香，好风移韵入松篁。丹台紫府无尘事，倚觉壶中日月长。
浅碧分江入众山，山深无处不潺潺。开轩最近寒溪口，喷薄松风响珮环。
甲乙森然尽宝书，校雠曾授鲁中儒。万几多暇时来此，玉轴牙签自卷舒。
山上飞云片片轻，云山相似倚空明。从龙本合封中去，触石光从望处生。
玉钿匀点鉴新磨，香逐风来水上多。应为横斜诗句好，故教疏影泻平波。
暮天飞下一行行，浅渚平沙足稻粱。有此恩波好游泳，何须辛苦去衡阳。
黑云凌乱晓光凝，气接昆仑冷不冰。龙饼麝元皆御墨，游鱼吞却化鲲鹏。
连云复道映楼台，茂苑奇花日日开。但得如春天一笑，芳菲何必晓风吹。
翼瓦飞甍跨阆风，卷帘沧海日曈昽。佳时自有群仙到，笑语云霞缥缈中。
梯空窗户半山间，滴滴岚光照画栏。六月火云挥汗日，云来唯觉石屏寒。
龙蟠鼇负出风云，镂玉填金圣制新。自与六经垂日月，更令群目仰星辰。
朝阳鸣处有亭梧，争似珠帘映绮疏。丹穴来仪听九奏，不妨于此长鹓鶵。
苍云蒙密竹森森，无数新篁出翠林。已有凤山调玉律，正随天籁作龙吟。
阔连峰岭玉崔嵬，春逐阳和动地来。不似前村深雪里，夜寒唯有一枝开。
苍苍森列万株松，终日无风亦自风。白鹤来时清露下，月明天籁满秋空。
不到瑶台白玉京，海中仙果但闻名。何人为报西王母，岭上如今种已成。
雪林横夜月交光，万壑风来处处香。圣主乾坤为度量，包藏曾不限遐荒。
窗户深沈昼不开，凤凰时下九层台。月明夜静闻环珮，知有霓旌羽扇来。
绿蕚承趺玉蘂轻，清香续续度簷楹。天教不杂开桃李，赐与神仙物外名。
桂影亭亭漾碧溪，寻芳曾被暗香迷。碧桃开后晴风暖，花外幽禽自在啼。
万本琅玕密不开，林深明碧锁高台。更无一点游尘到，但觉云随歩歩来。
披香寻径百花中，蝶引蜂随路不穷。但见凌霄缠古木，洞天应与碧虚通。
玉关金锁一重重，只见桃源路暗通。行到水云空洞处，恍如身世在壶中。
白羽流星一点明，上林飞雁几回惊。弓开月到天心满，风外唯闻中的声。
萦迂流碧与环山，月地云阶在两间。有此清泠居物外，方知尘土属人寰。
天风吹作海涛声，挥斥浮云日更明。波上石鲸时吼雨，只知楼阁是蓬瀛。
月团携下九重天，来试人间第一泉。正在水声山色里，六花浮动紫瓯圆。
武王屈己尊箕子，黄帝斋心问广成。惟道集虚观众妙，超然将见不能名。
结构崇高秀气连，清风不老月长圆。春游玉座时相对，花发莺啼亿万年。
山上晴霞兴彩云，芳菲时节避花繁。分明自有神仙种，不是青旗卖酒村。
润通河汉碧涵空，影倒光山晓翠重。闻说巨鱼时骇浪，只应风雨是神龙。
水天澄澈莹寒光，一片平波六月凉。移得会稽三百里，不教全属贺知章。
霏霏红雨落清浔，流出山中直至今。休道仙源在平地，空教人向武陵寻。
穿云透石落潺潺，恋浦余波尚绕山。只怪岚光迷向背，不知流水正回环。
苍苔青润石嶙皴，泉脉涓涓湿白云。疑有天仙深夜过，丁当环珮月中闻。
绝域移根上苑栽，又分红绿向岩隈。累累子已枝间满，灼灼花犹叶底开。
结根常得近林峦，晚翠谁怜却岁寒。不见龙文横杆面，方知垂实作金丸。
朝阳初上海霞红，五色云生碧洞中。回首烂柯人自老，棋声犹在石门东。
纷纷泊泊弄晴晖，曾逐春风上绣衣。不为胡僧飜贝叶，仙家长有碧桃飞。
万叶梢梢秋意初，斜风细雨忆江湖。谁知雪压波澄后，更与宫中作画图。
只借晴波为晓鉴，不随花岛作江云。未须吹笛风中去，多得清香水际闻。
折花宜与酒相薰，结子难随酒入唇。一阵暗香无处觅，不知幽谷巧藏春。
玉屑花繁淡淡黄，碧岩曾伴紫栏芳。月明露洗三秋叶，山迥风传七里香。
云藏烟锁昼苍苍，得地何须作栋梁。闻道九龙扶辇过，一山风又作笙簧。
洞天风物几人知，暗得阴阳造化机。不似寒乡待邹律，四时岩际有芳菲。
不嫌春老花飞湿，要听秋来雨打声。一自移根来禁籞，朝阳常有凤凰鸣。
夹路成行一様清，吟风筛月自亭亭。云章正写人间瑞，坐待云根长茯苓。
红紫交加一径通，翠条柔蔓浴玲珑。日晴烟暖微风度，百和香薰锦绣中。
彩丝拂拂机中锦，绣缕茸茸马项缨。却似汉宫三十六，黄昏时节掩罗屏。
翠叶吟风长淅沥，寒梢擎露忽高低。有时杳杳穿云去，碧玉交加四望迷。
夹径梨花玉作英，年年寒食伴阴晴。要看雪色无边际，十二楼前月正明。
清明微雨欲开时，收拾狂香付整齐。但得浣花春在眼，不须枝上杜鹃啼。
众香芬馥著人衣，云母光寒露未晞。围得春风胜绣幕，纷纷红紫鬭芳菲。
冶叶倡条不受羁，翠筠轻束最繁枝。未能隔绝蜂相见，一一花房似蜜脾。
突兀初惊倚碧空，翠岚仍与瑞烟重。吴侬莫作西来认，真是蓬莱第一峰。
白云何事苦留连，中有嵌空小洞天。却恐商岩要霖雨，因风时到日华边。
飞烟自遶龙楼驻，瑞气长随海日开。独有春风花上露，夜深多伴月明来。
山中常压早梅开，不待暄风暖景催。似与东君书造化，笔头春色最先来。
磊磊金丸画不如，空蒙香雾几千株。应怜绿橘秋江上，却被人间唤木奴。
清明时候暖风吹，叶暗花明满目开。石在剑门犹北向，锦江春色亦须来。
亳社灵踪亘古存，混元龙蜕出风尘。移根更接蟠桃岭，结子开花万万春。
没水攀萝琢马肝，赍持坚润出风湍。潜藩每恨端谿远，叠作山中峭绝看。
团枝红实见秋成，曾按方书合五行。不遣汉宫涂屋壁，此间吞饵得长生。
山束苍烟细路通，喷泉飞雨洒晴空。真龙岂许寻常见，故作云间饮涧虹。
来从云窦不知远，涌出碧岩无暂停。花落莺啼春自晚，潺湲长得坐中听。
牵风拂水弄春柔，三月花飞满御楼。不似津亭供怅望，一生长得系龙舟。
六丁开处只通秦，此地天临万国春。驻跸有时思叱驭，服劳王事爱忠臣。
已闻颁朔向明堂，百草犹思一一尝。天意应怜民疾苦，欲跻仁寿佐平康。
结草铺茅不用华，白云深处列仙家。萧骚风雨千竿竹，翠叶浓阴衬碧霞。
台上炉香袅翠烟，云间风驭已翩翩。吾皇奉道明灵降，惟德从来可动天。
春风晓日乱晴霞，艳艳初开一岿花。疑是仙琴红玉轸，醉归遗在紫皇家。
重崖置屋亦常关，下法龙眠小隐山。纵有青牛不耕稼，但闻犬吠白云间。
低作柴扉短作篱，日晴鸡犬自熙熙。躬耕每以农为本，稼穑艰难旧亦知。
天上人间自不同，故留关钥限西东。姓名若在黄金籍，日日朝元路自通。
帝力无私万国通，尚思寒谷待春风。欲将和气均天下，都在熙熙造化中。
圣宋吟哦只九僧，诗成往往比阳春。翠微阁上今朝见，格老辞清又一人。
寒食因悲郭外春，野田无处不伤神。林间累累添新冢，半是去年来哭人。
九老当年乐有余，于今五老更欢娱。乔松百尺倚天外，也许蒿莱入画图。
涂丹辉映霁烟明，四启严闻晓漏清。初御广庭人意肃，九宫遥听警鞭声。
御沟春水绿溅溅，曲沼回波四接连。环碧下临方鉴静，游鱼跳跃浪痕圆。
春朝小雨乍新晴，祥霭匀收洞宇明。严警不闻人一语，海棠枝上晓莺声。
宫嫔余乐称幽闲，不喜浓糚鬬媚颜。浣罢竹风蠲浊虑，一轮明月照屏山。
宣和庭庑四廻环，书画金籯两掖间。韬袐缄扃飞宝构，鼎新文供称幽闲。
春工先与上林芳，迎岁红梅破腊香。才过阁门分曲槛，弄晴繁蘂丽如糚。
玉宇珍庭夜未央，月移花影上廻廊。精神勤祷祗民福，耿耿晴空霭露香。
羲献真踪胜古初，摉求方得到皇居。退朝彛鼎然沈水，因染霜毫更学书。
嘉禾呈瑞已为殊，更有灵芝拱翠趺。通进剡章知异物，飜传绘画作新图。
麟隄千尺尽涂丹，文瓦雕甍敞殿寛。折槛尽循前古制，当中一曲不安栏。
云台呈瑞出坤珍，龙角层芝玉色新。从此九茎何足尚，图书麟阁永无伦。
秦娥从小学宫韶，窃爱仙音韵逸飘。应慕凤台吹紫玉，夜阑时按白牙箫。
元宵三五竞芳年，十二都门沸管弦。鼇负缯山辉绛阙，龙衔宝炬撒金莲。
拂隄丝柳弄春柔，盈沼沉波莹鸭头。锦绣成丛飞画檝，轻舠两两翼龙舟。
云岩小石碧嶙峋，莹彻仍移玉座亲。千仞乔崧虽突秀，未如纤巧具天真。
梨花如雪照庭隅，魄月沦精上海初。禁鼓方传宫漏闭，嫔嫱相拉夜看书。
翠芳庭宇叠山围，路转龙盘灿陆离。响石因风飘冷韵，小碑刊勒祖宗诗。
承平皇族益繁昌，雁序天伦令德彰。此意绵长敦友爱，时时别殿宴亲王。
销金花朵遍轻罗，剪作春衣锡赐多。鬬薄只贪腰细柳，夜阑无奈峭寒何。
求贤取士属煕辰，朝野喧传诏墨新。省试更增人百数，大庭将见出平津。
祐神珍观五云开，高倚层霄叠玉台。笑语半空知远近，纵观飞骑拂尘来。
碧纱窗薄晃朝曦，睡起心情不自持。糚饰尚慵临曲槛，却教鹦鹉念新诗。
绿搅兰芽绕径隅，日融花气暖萦纡。秋千伴侣时相约，画板缯绳翠袖扶。
雅颂形容各训笺，后妃基化国风先。卷分二十求深旨，亲著全经正论篇。
深庭窗月透轻纱，仙侣勤工组绣华。笑语竟将心事卜，只知相顾看灯花。
崇政西清辟讲筵，簪裾杂遝尽英贤。守成当谨持盈戒，䌷绎凫鹥大雅篇。
沉水薫浓瑞霭飞，相兼花气馥庭墀。皇家休问多嘉景，绛阙清都只此知。
玉容初起𣨼春慵，鬓軃秋蝉不解拢。十二宝阑闲倚处，花间应避落残红。
娇云溶漾作春晴，绣毂清风出凤城。帘底红粧方笑语，通衢争听卖花声。
红旗连属晓荧煌，万马嘶风去路长。知是黠羌来款塞，亲临丹阙纳降王。
绮堂嫔御坦春容，𫏐止连绵组绣功。却取诗书共披阅，终朝歌演二南风。
三月风光触处奇，禁宫通夜足娱嬉。踏青鬬草皆余事，闲集朋侪静奕棋。
燧人钻火应时分，颁赐诸宫尽乐闻。堂上美人无用处，旋燔金饼炷兰薰。
鬬鸡园里城非雅，射鸭池边岂足多。最好芰荷香隔岸，画船摇曳按笙歌。
六幕低垂晓鉴寒，帘旌风动皱翔鸾。仙姿粧早呵纤指，远黛遥分胜笔端。
双陆翻腾品格新，屡赢由彩岂由人。坐中时有全娇态，才见频输特地嗔。
绿径平平摆地尖，花毬亭下总相兼。时来奋撃争多胜，格令输赢不畏严。
齐警开场设鼓钲，雷霆凛凛奏严声。通宵环卫无哗语，惟听鸡人巧唱更。
皇家诜伟固藩垣，濮邸尤为席庆源。八宝霈恩升殿服，朝班荣盛子孙繁。
游豫琼林与俗同，森严羽卫跃花骢。旌旗射日飘红浪，归处香尘拂晚风。
翠色青浓自不堪，敲冰柔叶两相参。宫人因出方传法，迄后民间识内蓝。
瑶林新睹玉为墀，瑞竹双擎待凤枝。共本分岐骈粉节，龟趺御制有新诗。
珊瑚植立壮林峦，翡翠巑岏作小滩。几案自成清旷景，蓬山常对座隅看。
早临书殿启芸香，冰砚难开肃晓霜。谁制暖炉新様巧，云龙突镂遍金箱。
韶光婉媚属清明，敞宴斯辰到穆清。近密被宣争蹴踘，两朋庭际角输赢。
金殿重重十字方，当中鸾鹤势翺翔。韬藏兰炷无人见，篆缕摇摇阖座香。
秋来帘幕卷轻风，一夜浓阴蔽远空。燕馆乍凉人不寐，更听疏雨滴梧桐。
水晶新制宝巵成，冰洁无瑕莹玉明。醉捧纤纤飞大白，是娥端望月轮平。
禁掖乘欢饮兴浓，笙歌围绕尽芳容。玉人相对赓酬劝，忽奏葵花一宝钟。
杂遝仙韶按八音，曲余羯鼓渐声沉。已将殊韵参群奏，岂贵花奴冠古今。
玉钩红绶挂琵琶，七宝轻明拨更嘉。捍面折枝新御画，打弦惟恐损珍花。
黄昏人寂漏初稀，嫔御相从奉直归。慵困尚寻嬉戏事，竞将双陆且忘机。
阁门双辟约人还，后苑芳菲一望间。台榭参差春更好，瑶津遶岸耸眉山。
端楼游赏正元宵，珠箔低垂绚帟飘。黔首康衢瞻盛际，御香芬馥下云霄。
绿槐阴合正炎曦，高叠盆冰匝座围。沉李浮瓜清玉槛，水晶宫殿正忘机。
水精澄莹一屏方，置近盘龙宝砚傍。海玉森森红挺秀，琐窗清楚兴何长。
资善黉堂几席开，小王初学读书来。师儒专选英豪用，教育当资保傅才。
金銮登对择忠良，嘉纳儒臣蹇议长。图治取人当数路，吏能全不在文章。
霁云高敞九城关，簪佩衣裾一望间。昨日合门新入奏，降王初缀紫宸班。
元宵五日宴龙楼，同乐斯民一豫游。宝辇欲廻人仰望，彩绳高处堕星毬。
杏梢梅蘂遍飘香，藻荇萦纡满碧塘。娇怯画船推俯岸，闲看风力蹙波光。
七夕新秋玉露清，月钩遥挂碧云平。珍庭祈巧贪娱宴，唯恨残更促晓声。
绣栭丹栱尽瑰材，百步廻廊锦帐开。万炬绛纱星粲粲，拱环翠碧下楼台。
禁宇春围昼漏长，睿思宸极景相望。廻环露浥苍苔合，一架荼蘼满殿香。
三月西城淑景多，羽林旌旆拥鸣珂。珠鞍玉镫龙骧进，宝苑珍亭喜一过。
江浙秋橙入上都，深宫培植向庭除。金丸磊磊尤珍异，均锡臣邻侑乐胥。
翠石岧嶤竞巧形，无双惟是碧云屏。坤舆秀气全融结，尤比三峰色更青。
大晟重均律吕全，乐章谐协尽成编。宫中嫔御皆能按，欲显仪刑内治先。
年年式宴集簪裳，百辟班聫振鹭行。曲谢臣邻尤跂望，司珍新奏玉茶床。
教化风行自掖房，芸辉新缮万书堂。清闲几砚皆编帙，时诵关雎正始章。
垂拱凌晨百辟朝，鸣鞘风引彻璇霄。鸳鸾杂遝趋鳞砌，无限黄金重满腰。
乐章重制协升平，德冠宫闱万古名。嫔御尽能歌此曲，竞随钟鼓度新声。
杨梅泽国最荣昌，此岁移来入上方。造化想知偏借力，结成繁实胜江乡。
控马攀鞍事打毬，花袍束带竞风流。盈盈巧学儿男拜，惟喜先赢第一筹。
秋杪金柑产玉庭，云根呈瑞故连茎。相期不是尘中物，占得成双雨露荣。
钿筝百宝间生辉，玉柱成行雁自飞。对酒僊姿时一按，十三弦上迸珠玑。
戎裘殊丽学弯弓，十指纤柔力未充。多被朋侪齐谑笑，强颜无奈脸莲红。
花洞连延一架平，文鸳双砌接珍亭。明晖北望垂杨岸，满目烟波上下青。
英华相背露台高，夹道双亭气象饶。每待中秋开夕宴，月轮平处奏箫韶。
雅乐方兴大晟谐，均调律吕贯三才。广庭度曲笙镛间，羽翮翺翔赴节来。
十里香街沸管弦，金明回驭夕阳天。风轻芝盖摇霞浪，袅袅龙盘七宝鞭。
上春精择建溪芽，携向芸窗力鬬茶。点处未容分品格，捧瓯相近比琼花。
烟敛林梢挂晚虹，登临吟望兴无穷。秦娥越艳新粧饰，小约同来宝苑中。
忘忧清乐在枰棋，僊子精功岁未笄。窗下每将图局按，恐防宣召较高低。
紫云楼曲倚仙韶，传习皆知岁月遥。竞好洮州新进谱，和谐逸韵入音调。
杏绿桃绯一片春，后庭花卉尽坤珍。秋千峻架临芳径，须信韶光每岁新。
邃宇宏开巧石丛，擅名还有胜嬴峰。巫山未足为珍异，碧玉巑岏叠数重。
燕馆余闲玉漏沉，华容芳质尽知音。不将箫瑟为贪靡，竞鼓瑶徽数弄琴。
澄澄方沼玉庭前，天产双英并萼莲。含秀同芳应有感，故来清禁启妖妍。
纹窗几砚日亲临，雅玩娱情务讨寻。笔格砚屏皆宝制，镇书惟重马蹏金。
天源一派过严城，宝兽喷香漱玉声。分入瑶津来紫禁，杯流曲沼远相萦。
千步廻廊远接连，叠山盈壁状天然。重新绘画非尘境，不是高真即列仙。
二浙枇杷得地荣，移来丹宇倍生成。天心赋与偏繁盛，珍物由来出太平。
粉杏夭桃出苑墙，隄边杨柳拂波光。梭门耸插彤云里，风引花毬丝缕长。
殿省爰新六尚名，攸司遵职赞隆平。屡颁衎宴丰碑立，官属同刊琬琰荣。
彩缔鼇山耸禁街，端门帘卷五云开。元宵佳景同民乐，不禁人行近露台。
三年禋祀敞圜坛，星斗凝辉玉露寒。郊外燔柴烟欲断，禁街人已待廻銮。
酒阑人寂暗银缸，淡月轻风透碧窗。宫女欲歌初制曲，旋将弦管按新腔。
禁宫春色最妖妍，桃李扶疏满眼前。鬬草踏青携伴侣，更寻何处画图仙。
拂面风轻日渐长，玉人初试薄罗裳。斜阳楼外抛梭去，两两三三出洞房。
殿庭内外锦衣重，彩仗雕舆相映红。敌使未尝经便殿，始瞻仪卫慑羌戎。
方响新成白玉牌，叩声仍与八音谐。高低二八还相映，丝竹陶匏莫可偕。
纤眉丹脸小腰肢，宜着时新峭窄衣。头上宫花粧翡翠，宝蝉珍蝶势如飞。
洛阳新进牡丹栽，小字牌分品格来。魏紫姚黄知几许，中春相继奏花开。
杭越奇花异果来，未分流品未堪栽。苑中别圃根荄润，移入珍亭一夜开。
灵犀点点透成花，异域珍奇自可嘉。因制芙蓉杯几様，通纹澄彻灔流霞。
花枝连属胜丹青，叠嶂层峰立翠屏。汲引飞泉来玉甃，璇题因缮迸泉亭。
近密临隄下钓钩，曲池人静不惊鸥。锦鳞才得山呼进，银椀重重赐与优。
宝烟遥洞悉乔松，团墨新翻制作功。预遣丹青摹巧様，百花云影更盘龙。
宫人思学寿阳粧，每看庭梅次第芳。浅拂臙脂轻傅粉，弯弯纤细黛眉长。
主第循常贺庆来，朱轮隐隐碾晴雷。内东门外登车处，帘合方令步障开。
瑞日融和丽玉庭，花枝密处有莺声。六宫闲燕多余乐，索写新诗颂太平。
瑞物来呈日不虚，拱禾芝草一何殊。有时宣委丹青手，各使团模作画图。
万国升平庆有年，九重荣盛百珍全。民间财货虽丰富，未识新颁大观钱。
洞箫声歇酒初阑，星斗凝辉宇宙寛。唯有真僊为侣伴，夜深同倚玉阑干。
仙韶总角籍严宫，初学吹笙性格聪。十指近才能按字，纤纤双捧紫筠丛。
春暮纷纷荡柳绵，欲回炎律困人天。宫粧永昼多闲宴，惯折珍珠结翠钿。
宫娥相约戏秋千，困极盈盈宝髻偏。却恐逢人多谑笑，暗寻香径整花钿。
碧墀十二曲阑干，琼态浓醺倚欲弹。月上海棠清荫合，罗裳深夜怯轻寒。
诘曲回廊入小庭，绿窗朱戸照光明。宫人昼直多娱乐，阖座諠哗撃马声。
金字红牌逼夜传，指踪韬略静戎边。往回曾不逾旬浃，巳见西隅献凯旋。
殿庭亲策擢群才，杂遝英贤入彀来。俊敏各求先御览，禹门春浪鼓风雷。
石榴繁翠渐盈枝，正是新和首夏时。宫女日长无一事，双英较胜卜心期。
湘簟凉生暑气微，午天欹枕向纱帏。辘轳车扇间关处，双月廻廊彩凤飞。
行觞时许按清歌，声巧佳人曲韵和。簌簌梁尘飘不住，层空仍遏彩云过。
洞房春晚惜花残，满地红英织锦端。想见惜芳情意切，更收香蘂掌中看。
缓步宫花夜漏清，廓然天宇月华明。凝眸望极无纤翳，惟有银河一练横。
相府元勋次第雄，构成高阁倚层空。落成颁燕延台辅，维有珠玑落座中。
春池苹藻绿盘跚，群鸭相呼戏碧湍。两两轻舠闲倚岸，斜阳清景鉴中观。
太清楼畔柳依依，阑外飘飖绿线齐。鱼钥未开铃铎静，一林𫛸鴂占春啼。
小院风柔蛱蝶狂，透帘浑是牡丹香。主人不向闲庭看，孔雀双眠宝砌旁。
烟静云娇露已晞，昼长人困杏花时。秋千闲倚楼台看，尽日无风彩索垂。
院宇花深锁洞房，更阑银烛尚荧煌。芸窗尽日观前史，入夜乘闲讲谏章。
平明初起九重关，望处楼台紫翠间。蘂绶华绅簪玉笋，裘衣传引太师班。
金玉来符百宝新，羽仪严肃遍中宸。大庭躬授唯祗畏，惠泽遄敷万国均。
掖庭荣庆诞弥初，包子均分尽乐胥。小结金钱银缕胜，红罗端疋代衣裾。
南宫时务策群贤，题目函封进御前。勅选左貂齐答问，魁名优与进宫联。
押班供奉列官行，沿袭诸司尽女郎。殿直恩名才得赐，销金方许制衣裳。
燕馆沉沉夜雨晴，一翻景物更聫荣。碧纱窗外无人到，两两三三百舌鸣。
四辅爰修拱近畿，得贤分理奠邦维。见为美恶当勤训，每岁皆令近玉墀。
式燕簪裳遍集英，梯航万里庆天宁。升平楼上遥瞻望，众里金貂认使星。
垂杨隄畔彩舟横，凤沼瑶津一望平。内苑有时旬按乐，管弦清响到宣明。
涵曦亭上恣凭栏，共看游鱼跃水间。泼剌红鳞才引到，金圈钤口放生还。
檀槽钩凤绣鞶垂，玉拨乘闲试一挥。纵按往来敲捍面，四条弦上彩鸾飞。
御柳规模六鹤图，凤池均锡尽称誉。销金标轴精工制，同会文章看御书。
史女荣当执笔权，事沿毫楮待承宣。一廻写著推恩字，特地欣愉择素牋。
宝苑珍池霁晓开，满街车毂转春雷。锦幖画舫留盈月，惟待皇家宴赏来。
叠罗枝袅亚朝霞，并产深宫信可嘉。携向佑神珍馆里，辅臣方得看霜花。
明辉严敞寿春前，仪凤翔鸾曲水穿。欲就金阶连翠沼，更开花洞远相连。
近密登庸大帅才，谋谟一举万全回。临洮积石皆恢复，旁午羌酋纳土来。
清晓传邮凤报声，紫宸称贺集簪缨。干崇来上新祥瑞，几夜黄河彻底清。
巧簇罗牌翰苑词，宜春相向贴门楣。近来清禁尤珍重，珠蹙金书御制诗。
大晟揄扬逸乐音，躬行律度革汪淫。长门羽鹤来翔舞，正雅方知上欲歆。
灵宫复道问东西，殿宇凝霜绣栱齐。时祀每懐霜露感，祖宗功德勉攀跻。
设科取士不遗贤，诏语先从内治先。朱邸遂兴宗子学，振振麟趾副详延。
鸡鸣警戒务相成，奉道忘私燕享宁。规矩忽施惟自化，铅粧不饰为看经。
苑西廊畔碧沟长，修竹森森绿影凉。戏掷水毬争远近，流星一点耀波光。
午夜登楼戸不扃，长廊夹幙内人行。蟠龙尾道华灯合，五色云中笑语声。
左右掷梭伴侣均，玉纤迎接步莲匀。飘飘头上宫花颤，蜂蝶惊飞不著人。
清晓轻云锁玉楼，楼前宫柳弄春柔。升平宫宇浮佳气，占得风光待宴游。
韶光三月恰芬芳，禊饮池头泛羽觞。画鹢翩翩戏龙虎，一时佳景类江乡。
韶阳偏逐禁宫先，三月青榆满地钱。嫔御直归多逸乐，高吟赓和缀新篇。
叠山环水胜蓬宫，景物芳妍竞不同。佩玉锵金无限好，雅歌姝舞兴何穷。
宫人撃剑鬭乘骑，宝带幞头烂锦衣。凤尾杖交团月合，龙门毬过一星飞。
弓矢寻常锁太清，三山相对射侯明。乘闲自习和容艺，金椀时闻中的声。
玉虚清夜醮筵开，羽唱升沈晓漏催。习习轻风花外过，露香飘出禁城来。
翰苑花深夜漏稀，奉承亲笔艸麻归。鸾牋几幅鱼龙化，近桉重升一品妃。
绪风轻转莺篁巧，惠日初廻燕舌娇。芍药画阑缯不断，杨花临砌雪难消。
窄衣偏称小腰身，近岁粧梳百様新。旧日宫娃多窃笑，想应曾占惜年春。
六尚皆分典御行，司珍尤重膳羞良。小金盒子黄封贴，细字臣民预品尝。
满街飞絮舞毵毵，慵困情懐似酒酣。嫔御宫中行乐倦，却寻锦叶喂新蚕。
月色凝辉照胆寒，水晶宫里望中寛。一声长笛来天际，谁学龙吟出指端。
投壶懒欲趁嬉游，闲理瑶筝不举头。侧调旋从纤指出，谁人能会意中愁。
锁院群心望宠嘉，合门当殿奏宣麻。新经授宝敷恩泽，荣拜宗藩使相华。
苑作群工各述劳，纤纤奇巧鬬相高。花钿虽盛珠珍数，不使伤生用羽毛。
东观从来选俊英，一时乐育合人情。公卿由此涂中进，密勿登庸得仰成。
玉宇深严洞戸扃，小山松柏四时青。遶阑下瞰溪流碧，恰似仙都一画屏。
龙须成布一端长，珍重惟将宝匣藏。荒服献珍诚足异，承平八表自梯航。
首夏方分淑景迁，小池依约出荷钱。宫娃每恨春归早，时困朝眠坠翠钿。
岷山遐表得灵犀，剖出花纹两脚齐。良匠涓辰成宝带，鸳鸯一对水中栖。
手诏时颁出广廷，俯从民欲示仪刑。庙堂佥允都俞议，方许昭垂粲日星。
采来杉桧四时青，巧结蛇龙物象形。栽植太清资异致，势凌霜雪碧亭亭。
石琴应自伏羲传，品弄尤知逸韵全。玉轸金徽重遗制，雷张诚贵擅名先。
瑶洞深沈尽绮蔬，丛山叠石壮僊居。栏干面面皆珍宝，玛瑙匀敷小玉渠。
庚伏炎曦酷暑升，旋寻庭庑避烦蒸。禁庭宿卫肩相比，特遣中丞辄赐冰。
涓辰游幸出严城，黄道中分辇路平。近掖宝车锦步障，先来通市一逢迎。
端门颁赦立班时，禁卫森严烂锦衣。才立鸡竿垂彩索，望中人拜曳红旗。
五谷丰穰广有秋，漕司连络奏年收。籍田得驾循常典，泼麦园中结绮楼。
小桃初破未全香，清昼金胥漏巳长。临罢黄庭无一事，日移花影上廻廊。
议司稽考绍煕丰，因革三王二帝功。夙夜焦劳无敢怠，求衣常是未鸣钟。
仙姿婉娈玉肌肤，娇惯心情每自娱。不向园畦寻鬬草，定邀朋友戏投壷。
茸茸草色乱青袍，碧瓦藏烟瑞日高。内苑春光分外别，竞排珍赏待游遨。
端拱垂衣每面南，晓班庭下颂声三。典仪预白排朝日，假令临时放六参。
椶榈秀竹间行均，浑似江乡景趣新。低桧小松参怪石，清嘉尤胜杏花春。
丽人航海觐宸都，嘉奖勤劳顾遇殊。币帛从来将厚意，益添异品及真珠。
南阳耆老赐恩荣，入觐宜宣到后庭。远过期颐人仰叹，庞眉清骨享安宁。
宫人凡百趁相贪，桑叶青青贮满篮。不使朋侪知底里，密来朱箔喂新蚕。
集英金屋起清秋，式宴千官拜赐优。宴罢瑶仙迎翠辇，霞衣嬝娜逐风柔。
一夜浓云布九霄，忽成春色润寒苖。玉墀墀下鸳鸿到，欲晓传宣教放朝。
四方遣使俾观风，利病陈来达禁中。沿革尽从民庶欲，更无壅遏下情通。
晓景煕煕竹影疏，柔闲初理薄粧余。心情酷爱清虚乐，琴阮相兼一几书。
三省居常有进呈，早临崇政接群英。太官赐食移清漏，门外将交五马声。
金鞍宝辔簇骅骝，乐奏相从共撃毬。花帽两边成锦阵，谢恩长喜上头筹。
残腊长空欲雪天，须臾盈尺兆丰年。燮调都在臣工力，遣使荣颁两府筵。
修竹成林碧玉攒，几枝荣茂可栖鸾。瑶宫月白风清夜，谁共庭除一凭栏。
双鸳纹瓦碧琉璃，零露瀼瀼夜未晞。花外倚空成敞翼，楼台宏丽景云飞。
华景红梅两槛分，点成轻雪万枝荣。依稀昨夜东风起，巳拆香苞漏泄春。
霰雪飘空玉漏清，月华相伴琐窗明。醇醪蒏蒏同欢饮，旋摘诗聫赋令行。
清晨檐际肃霜鲜，晓日初消万瓦烟。隆德重阳开小宴，竞将黄菊作花钿。
宝砌龙纹鉴色鲜，兰宫不信火云天。冰壶盘上排金蒏，枕簟余凉好醉眠。
资善堂中几席开，词臣都是栋梁材。专求近密同参辅，皇嗣初看听读来。
乐章依韵俯成编，欲听新词禁宇传。曲里字难相借问，随时切脚注花牋。
金井高梧舞戏圭，露盘承润晓凄凄。深宫不是清秋景，昨夜寒蛩渐渐啼。
蟾光秋半倍婵娟，河汉潜微莹碧天。楼上美人贪醉赏，晓钟声断遂经年。
都府新仪置六曹，壮威京尹势增豪。屡空囹圄人知化，典宪从中力不劳。
新月弯弯挂碧空，嫔嫱争拜望圆穹。倚阑长是踌躇久，应想姮娥在桂宫。
翠莲秋盛覆池塘，绿柄风摇一派香。欲结珍苞供胜赏，随时均锡到兰房。
龙德营修已庆成，秘扃斋洁奉三清。余田增辑成嘉致，千百楼台绀瓦明。
杏褪残花点碧轻，融怡天气雨初晴。仙姿鬭草春园里，时听妖娆笑语声。
初夏圆荷点翠钱，螭头清溜玉溅溅。惜芳归处随雕辇，半醉嫔嫱堕珥钿。
桃作香腮玉作肤，飘飘云缕曳衣裾。妇功奇丽皆能事，一种心勤是读书。
清晨帘卷碧堂前，淡薄梳粧结道缘。渐染化风忘外欲，观声频送葛覃篇。
集英亲殿策才豪，盈庑纷纷尽雪袍。礼乐问题人罕记，就纡黼座继兰膏。
三五良宵皓月圆，兰缸宝炬万家然。楼台总在冰壶里，今见蓬瀛不夜天。
桃叶基春二月中，满庭芽孽顺年丰。欲令九禁知群卉，蒙被坤舆造化工。
刺花弹箧紫檀弓，何处星丸入苑中。惊起流莺花里去，纷纷如雨落残红。
早朝人待九门开，跃马传呼恣往回。班列旧称人尽晓，惊闻符宝外郎来。
御制新规宝墨香，蟠龙纹里字成行。臣邻近密方宣赐，圆饼均盛小绛囊。
龙舟舣岸簇楼台，兰棹轻飞两翅开。撃鼓鸣铙飏旗帜，早来观赏暮方廻。
浴儿三日庆成均，宝带龙衣赐近臣。骏马金鞍新遴选，先令羁控过延春。
诏令敷宣每自书，朝廷遵禀不迂疏。禁垣历岁多收得，高阁珍藏倚碧虚。
云母屏山翡翠帘，绣衣围住百花帘。晨光旋透轻烟合，宝帐兰姿起未忺。
腊中仙赏起华英，高耸云鼇彻太清。预占春楼无限景，更听风度管弦声。
两行新札寄霜纨，圆柄均装七宝檀。殿记宣和书四字，禁中传得作荣观。
女儿粧束效男儿，峭窄罗衫称玉肌。尽是珍珠匀络缝，唐中簇带万花枝。
金波如昼丽彤庭，夜寂无人傍玉宁。惟有直更宫女伴，呼来方得近鸾屏。
凤口金炉镂叶华，高低曲折势交加。新春品制名三杰，四和浓熏不足夸。
上元芳景自煕怡，暇日因成数句诗。特赐府中看不泯，嬉游均及庶民知。
今岁闽中别贡茶，翔龙万寿占春芽。初开宝箧新香满，分赐师垣政府家。
一局平分出四边，到窝仍与度关先。终朝打马为娱乐，不顾频输万亿钱。
画鹢闲登锦缆开，兰桡飞迅水萦廻。龙头烁烁红旗动，惊起沙鸥掠岸来。
清和景物称游遨，金屋亭亭瑞日高。节物应时来别院，合中连络进樱桃。
杏子成丹乳雀飞，柳条摇曳拂涟漪。瑶宫露井残红满，惆怅晴空欲暮时。
满架酴醾旖旎香，小亭芳沼戏鸳鸯。兰房祗慕承恩泽，愈学时宜百巧粧。
高丽新贡欲还朝，再御东廻一水遥。祖饯国门仍赐乐，屡传恩诏下层霄。
秋千影里笑相迎，蕙圃兰畦恣撷英。薄暮归来春意倦，芝堂闲听碾茶声。
幈山掩翠敞华堂，巧燕初归拣画梁。寂坐安闲忘俗虑，益知仙府昼何长。
云华重辑叠层峰，宝构高骧萃彩虹。环碧对池临翠圃，一沟春水远相通。
琳庭节物乐无涯，又是余寒易岁华。昨夜雪晴天气好，后园初进腊梅花。
旋题玉额起层楼，三阁图书集校酬。近日得增新碧榜，显谟相继缮徽猷。
秘阁初生瑞竹双，碧栏杆外玉墀旁。连柯并干扶疏叶，带月萦风兴味长。
白檀象戏小盘平，牙子金书字更明。夜静绮窗辉绛蜡，玉容相对煖移声。
朝班翼翼布鸳行，三卫森严殿砌旁。遴选亲勋先许进，校员多是补中郎。
阊阖朝来禁钥开，传邮跃马度香街。封章通进言三捷，从尔威风满国怀。
九重城阙壮端门，霁色荣光瑞景分。一望葱葱佳气里，楼台常恐碍行云。
嫔娥闲较选仙图，争到天宫意自娱。堂印碧油常占得，更无忧恐入酆都。
宗祀玄堂羽卫还，大庭斋夕驻鸣鸾。平明复赐端明赦，争看金鸡立巨盘。
十花金盏劝仙娥，乘兴追懽酒量过。灯影四围深夜里，分明红玉醉颜酡。
红药栏边晚吹轻，玉肌人醉撷芳英。春衫旖旎香难已，却羡东风太有情。
小雨飞轻助燕泥，万花零落柳垂隄。紫清宫里人稀到，廊外双双孔雀栖。
宴殿匀将蜀锦铺，花明金赫丽簪裾。舞茵全似朝霞散，十二金鸾面玉除。
每将兢慎保丕基，频岁多男巳应期。欲问荣昌在何事，春中禖燕满彤围。
象蹋冰盘四面凉，风摇槐影蘸莲塘。玉颜一枕游仙梦，谁觉炎天畏日长。
日暖风和殿宇深，高花修竹啭闲禽。宫娥携手临丹槛，喜看文鸳戏水心。
送腊自然时序应，颁春常与迩遐同。福随新岁知阳德，庆协斯男诞禁中。
三十六宫春信早，郁葱佳气艳阳天。莫将旧事论新事，尽道今年胜去年。
朝来和气巳氤氲，碧瓦朱甍照眼新。永昼更添莲漏水，晴曦容与蘂宫春。
池面冰开漾绿波，枝头花朵蹙红罗。东风信有芳菲意，应为今年乐事多。
蓬莱宫殿五云低，广内楼台草色齐。忧在进贤忘寤寐，晓粧常是未鸣鸡。
梅心透粉傍琼疏，柳眼廻青袅玉除。雨露不偏金穴贵，六宫春晓念关雎。
日上觚棱气郁葱，露华犹泠玉芙蓉。锦帏绣幕风光暖，琼叶珠花影渐重。
黄头进酒鬭醇浓，问有均颁不启封。向晚闻呼装尚酝，双瓶环绕小金龙。
化成金碧拱雕楹，四序开筵率有程。安福殿阶连绣帟，内人常按鼓箫声。
螺钿珠玑宝盒装，琉璃瓮里建芽香。兔毫连盏烹云液，能解红颜入醉乡。
元夕风光属太平，烛龙衘耀照严城。鼇峰屹立通明观，绛炬宵辉上下明。
酒入金钟灔灔平，暗偷全在夹盘盛。宫嫔捧劝知分别，相顾潜闻笑语声。
唐画名工品格殊，搜求争进入皇居。金题玉躞分伦类，区别媸妍细字书。
翰林文府择良工，心画诸家一一通。无逸孝经书座右，迩英到彻画屏风。
新様梳粧巧画眉，窄衣纤体最相宜。一时趋向多情逸，小阁幽窗静奕棋。
藻幄春深夜不寒，兰缸耿耿照幈弯。太平丝管通宵按，祥瑞封章隐几看。
寒食风光淑景时，宫娥装束鬭珠玑。呼卢尽日随朋侣，将掩严闺始欲归。
昼漏声催篆缕残，碧墀幽寂画堂寛。九嫔相习敦诗训，争把关雎讽咏看。
玉关驰奏捷章来，鄯部洮湟万里开。阊阖通衢人意乐，争看宣舞凯歌回。
春日循常撃土牛，香泥分去竞珍收。三农借此占丰瘠，应是宫娥暗有求。
鼎殿崇新大器安，因时严享至诚殚。零零甘露符昌福，金玉沾濡拭不干。
机杼年来入禁垣，素丝初织未成端。遍呼御府令均玩，方识农家力最难。
锦幈谁染楚峰青，依约惟无涧水声。丽质闲观欹缕枕，高唐云杳梦难成。
晓色轻阴四幕低，如膏小雨密霏霏。传宣仪仗通廊立，惟恐沾濡近御衣。
庆成宫宇亘修梁，伟颂声文出玉堂。近日屡经亲述作，懽然中分仰宸章。
麻纸初新诏墨干，金莲未剪烛花残。珠帘不隔霜华月，应比人间分外寒。
太皇生日最尊荣，献寿宫中未五更。天子捧觞仍再拜，宝墀侍立到天明。
平明彩仗幸琳宫，紫府仙童下九重。整顿珑璁时驻马，画工暗地貌真容。
对御分排紫锦班，内家新様挽云鬟。中官宣试霓裳舞，红袖翩翩飞燕般。
弱柳飘飘意甚颠，无端牵住小花钿。楼中阿监遥相觑，应绘□图供御前。
夏日龙池小宴开，轻绡雾縠试新裁。酒阑齐逐采莲去，隔浦鸳鸯个个猜。
金题玉躞灿星光，御札纷纷杂紫黄。宣索女官三十六，就中谁是校书郎。
地居天上接空居，万象森罗遍八区。功用不知谁主宰，绛霞丹雾閟清都。
碧落空歌黍米珠，十方勃勃入无余。闻经庆喜难言说，九色龙腾八景舆。
羽童呼吸辟非烟，烟气徘徊绿室前。造化不从身外得，自根自本即三天。
帝景相将会玉洲，月真层观紫云浮。掣开三八黄金锁，无极虚皇在上头。
白玉飞符下紫庭，华旛三举召群灵。攀条咀嚼空青蕊，五体金光射日星。
远昌台下海扬波，得道高真始得过。下格小仙追莫及，邕邕遥听八鸾和。
五色云营叆叆屯，三三洞户敞琼门。何方道士通朱表，玉女飞函达上尊。
上景三元妙色精，绛宫久已列仙名。更从大混存雌一，缥缈云车驾羽明。
真阳馆里气徘徊，升降三宫密往来。生死不忓浮世事，相将五老上金台。
三华太素自然生，空里芙蓉灼灼明。绛室金房虚宝座，大微童子下相迎。
紫清天上育华林，绛实朱柯竹叶深。咀嚼繁英身不老，下观鸟兔换光阴。
元君八气号青灵，锦帔飞裙住玉城。把握帝符司道籍，拔除尘累济群生。
高上皇人宴紫霄，撷芳常引八骞条。肌肤表里瑠璃彻，映照三涂万苦消。
九日宫中四老真，广霞山上宴仙宾。鸣钟鼓瑟行灵醑，碧落融融别有春。
浮绝山连白玉京，金华楼共日华明。五真结就圆珠气，骨似丹琼貌似婴。
秀华峰下五灵都，元景神君握化枢。真火有功能造物，销镕五毒出阴途。
赫赫曈曈日九轮，六渊宫殿紫元君。霞冠锦帔端居暇，披拂祥烟著赤文。
佳气青葱覆紫空，青精羽驾命元童。逆风浩荡三千里，七返香烟处处通。
流汩池中大宝莲，开花十丈映池泉。嗅香饮水无饥渴，绰约金华叶上仙。
万仞霞山峙玉虚，四司冠剑护灵都。众真稽首持天禁，腰佩仙皇逸录符。
太一元君掌列仙，彤晖绛彩射芝田。功圆会遇刊名籍，可但洪崖笑拍肩。
五节清香半夜焚，天人玉女尽遥闻。味同气合遥相应，绛节霓旌下五云。
太极元君翠翮车，万魔奔走听神符。九龙纵步齐骧首，时见空中吐火珠。
蕊珠宫里七言成，十二神君一一名。云拥苍虬归火府，风随素虎出沧瀛。
金阙明光后圣君，流津焕彩结丹云。不因太上相传授，安得人间有玉文。
元景岩峦耸太空，彭彭仙室在霞中。九灵变化俄离合，羽驾飘飖不可穷。
东井中涵皓月精，群龙奋搦运金甖。仙人灌沐知何代，唯见玻瓈透骨明。
渺渺三津绕帝川，川连红雾雾连天。玉灵仙母时游息，侍卫森罗日月𫐌。
九灵玉馆接昆仑，山融流刚不可亲。嘱付紫兰令说与，红尘何苦弊精神。
左右灵飞运甲庚，琳房八景炼华精。常阳宴罢归何处，掷火流金事尅成。
胎化灵禽唳九天，雪毛丹顶两相鲜。世人莫认归华表，来瑞升平亿万年。
瑶台风静夜初分，仰喙惊鸣露气新。太液徘徊归未得，曾于往劫作麒麟。
灵鹤翩翩下太清，玉楼金殿晓风轻。昂昂不与鸡为侣，时作冲天物外声。
三山碧海路非遥，来瑞清都下紫霄。霜雪羽毛冰玉性，瑶池深处啄灵苗。
金火纯精见羽仪，长随王母宴瑶池。玉坛夜醮神仙降，飞过缑山人不知。
五云宫殿步虚长，斗转旋霄夜未央。白鹤飞来通吉信，清音齐逐返魂香。
一声嘹唳九臯禽，换骨轻清岁月深。辽海等闲人不识，大罗天上有知音。
白毛鲜洁映霜华，丹顶分明夺绛纱。千六百年神气就，飞鸣长伴玉仙家。
蓬莱会散列仙归，羽驾飘然白鹤飞。明代为祥人惯见，何须乐府咏金衣。
玉宇沉沉瑞雾开，香风未断鹤徘徊。奇姿会与青田别，定是仙人次第来。
锦袍骏马晓棚分，一点星驰百骑奔。夺得头筹须正过，无令绰拨入邪门。
九叶鸿基一旦休，猖狂不听直臣谋。甘心万里为降虏，故国悲凉玉殿秋。
道德方今喜迭兴，万邦从化本天成。定知金帝来为主，不待春风便发生。
保和殿下荔枝丹，文武衣冠被百蛮。思与近世同此味，红尘飞鞚过燕山。
碧落金风爽气回，丛霄乍喜瑞霞开。经营欲致黎元福，敢谓诗人咏子来。
曈曚日驭晓光回，金碧相宜玉府开。步武烟霞还旧观，百神应喜左元来。
景龙江静喜安流，玉色闲看浴翅鸥。已觉西风颇无事，何妨稳泛济川舟。
登山想见留云际，赏日还能傍水涯。对此已多重九兴，先输黄髪赏黄花。
锦绣烟霄碧玉山，萦纡静练照晴川。留连不惜厌厌去，雅兴难忘既醉篇。
杳杳神京路八千，宗祊隔越几经年。衰残病渴那能久，茹苦穷荒敢怨天。
茸母初生忍禁烟，无家对景倍凄然。帝城春色谁为主，遥指乡关涕泪涟。
彻夜西风撼破扉，萧条孤馆一灯微。家山回首三千里，目断天南无雁飞。
深村竹树不知春，远水残霞接断津。野客衣冠浑懒散，相逢疑是避秦人。
瑶台无信托青鸾，一寸芳心思万端。莫向东风倚修竹，翠衫经得几多寒。
消受南薰一味凉，藕丝新织舞裙长。临池试展凌波步，只恐红莲妬艳粧。
罗袜生香踏软沙，钗横玉燕鬓松鸦。春心正是芭蕉叶，羞见宜男并蒂花。
软绣屏风小象床，细风亭馆玉肌凉。含情学写鸳鸯字，墨洗蕉花露水香。
浓黛消香澹两蛾，花阴试步学凌波。专房自得倾城色，不怕凉风到扇罗。
赵昌下笔摘韶光，一轴黄金满斛量。借我圭田三百亩，真须买取作花王。
楼台影里和风煖，弦管声中瑞日长。从听娇鹦说来路，莫教蜂蝶损浓芳。
有唐至治咏康哉，辟馆登延经济才。廱泮育贤今日盛，汇征无复隐蒿莱。
儒林华国古今同，吟咏飞毫醒醉中。多士作新知入彀，画图犹喜见文雄。
乍觉生风喜雨凉，农家得地发田穰。却缘暑退秋光满，点滴高梧似漏长。
十二楼藏玉蝶中，凤凰双宿碧梧桐。流霞浅酌留君醉，今夜吹箫第几重。
人生何事厌嚣尘，泛宅浮家冬复春。今日暂来猿鹤语，他年应召白云人。
遮眼梅花不要多，着人无复奈香何。月明羞看铜壶影，矮树斜枝忆短坡。
吴娘解滴酥成蘂，天女能融蜡作花。付与诗人说妍丑，风流二士本同家。
天上姮娥白玉肌，蘂珠宫女鬰金衣。相逢月下浑无语，笑指蓬壶作伴归。
瀛渤从来是一沤，何妨飞锡到中州。解将瓶钵横云海，懒向秦淮障逆流。
它人有子但豚犬，是家此郎真芝兰。异时笔底问珠玉，已在只今眉宇间。
昔闻徐卿有二子，今喜衞家称一儿。只有九方真具眼，固应知是渥洼姿。
云散香槽客未回，月团重瀹睡余杯。小窗斜日无人语，只有松声入梦来。
凉月初欣薄露天，井梧吹叶又凄然。墙根可笑无名草，依倚秋风翘碧鲜。
月向寒林欲上时，露从秋后已沾衣。微萤不自知时晚，犹抱余光照水飞。
雨涨平池绿似淮，半扉春水眼慵开。无钱得买扁舟去，莫道旧来今不来。
相望千家信不通，悬知春在雨声中。蹇驴欲去愁泥滑，安得西飞六尺鸿。
燕堂窗静一帘垂，鹊尾薫浓客未知。稍忆风流王子晋，月明闲弄玉参差。
薄雾霏霏欲满空，炉烟不动宝薫浓。莫将俗语讥时辈，更学东京范蔚宗。
幕中从事最能诗，恐是当年杜牧之。渠为秋娘方觅句，莫将公事恼痴儿。
晚得休文一解颜，识君曾是画图间。阳春白雪何由和，句有雌霓诵亦难。
公子风流绝代无，名高当与大年俱。自从剪得吴江水，不爱滕王蛱蝶图。
着叶芭蕉三四根，怕秋全似可怜人。老来安得无余事，细听维摩说是身。
巡远功名绝古今，后先俱死只侵寻。两家子弟犹相訾，百世何由识此心。
榆柳风微不动尘，平沙如粉衬车轮。今年汴上三冬暖，已带长安二月春。
当年漫漫雪如尘，古汴重冰欲折轮。暖日如今著行客，长安三度见青春。
水没春江不见沙，河鲀吹絮荻生芽。平生所欠但一死，可更杯中论镆邪。
钓蓑常恨此盟寒，两岁珍庖屡入盘。细雨春江从此逝，不应犹弃季鹰官。
一饱欣然下箸余，庾郎鲑菜复何须。当时献纳堪怜许，只解区区说䱥鱼。
梦回闲看绕灯蛾，窗外蛙声两更多。莫遣盘中种鲑菜，要留水底作笙歌。
偶作长吟君莫嗔，一泓聊占小池春。斗升虽未分公廪，青紫犹堪作卖人。
溪雨廉纤作晚晴，斜川风物唤渊明。归来定自有新句，醉著乌巾一幅轻。
时人但数李北海，恶客远过元次山。笑我不能同一醉，也来谿上看烟鬟。
大音固自元无曲，绿绮何劳更著弦。此调最高人不会，未知今复为谁传。
平生有味在朱弦，想得清风入指寒。小阁香消帘不卷，知君不为俗人弹。
缕金歌里越姬羞，红蜡光中翠黛愁。贪向樽前话离别，不知郎酒十分流。
越奴年纪似罗敷，年纪无多情有余。别后此情能记否，好凭北雁寄南书。
柳深何处可藏鸦，窗绕长廊绿暗纱。造物惜春知有意，薫风时一度杨花。
庾郎鲑菜只春蔬，新向金城得上酥。会见银丝堆细缕，酒香橙熟鲙江鲈。
东冈新种八龙孙，北岭清阴肯见分。留取一林听夜雨，莫教千亩僣封君。
月姊宫前玉树春，杏花菖叶不同村。多情谁道天无意，先与梅花雨露恩。
何人急遣蓬莱使，唤得春回江上村。谁信广平心已冷，老于花似太无恩。
便到青云尚黑头，有亭莫赋二宜休。如君岂是池中物，要趁官闲作浪游。
漫叟江湖闲日月，辋川图画小池亭。谢郎春草有新句，付与老人双眼青。
风吹苏小门前柳，雨暗罗敷陌上桑。遥想锦江春色暖，被花恼得少陵狂。
闻道全家隐鹿门，竹篱茅屋寄江村。庞公事业无多子，只有平安遗子孙。
事向闲中种种休，春来林下兴还幽。上山双屐与谁着，挂杖百钱时独游。
郡郭东边是草堂，岩花时杂涧花香。愁从把酒杯中少，日向读书窗下长。
愁多应怪独醒人，心事全凭曲米春。醉后逢花堪一笑，狂来曳杖却成真。
身世无营策最良，年来幽事不多忙。飰牛欲起方朝露，种豆才归又夕阳。
卖酒罾鱼只数家，卜邻元在水之涯。扁舟定自桃源去，斜日红飞两岸花。
人情危甚剑头炊，未可云鹏笑一枝。冠冕窟中元不到，云山堆里复谁知。
得酒固应聊复饮，有田何苦不亲耡。客来深巷闻鸡犬，便是渊明归后居。
勃窣蹒跚不上堤，却来林下小徘徊。已知修竹有千亩，更为桃花求百栽。
草合平沟涨绿醅，乱蛙声在古城隈。何时细雨春风夜，还我西池鼓吹来。
满山稚子欲翻篱，莫管春风上番时。来伴野僧参玉版，不知今日已茶毗。
月在愁云黯淡中，绿樽谁与共秋风。君家自有人如玉，袅袅停停似楚宫。
拟摘寒梢一点春，佩囊无句久生尘。寻花会得王郎意，应为江梅似玉人。
想得瑶林玉树春，高标元自出风尘。殷勤欲共梅花笑，却恐梅花解笑人。
火龙衘烛御城游，喜入升平四百州。惆怅长安今夜月，为谁重上汉宫楼。
忆得葆真池上春，水晶帘底看灯人。当年京洛随车客，今夜江湖卧病身。
花落残缸睡味酣，九霄谁正梦传柑。百千灯满虚空界，半夜回光独闭庵。
舒郎人物是清流，不解蒲萄得一州。郡守无灯亦行乐，也随宾客上江楼。
乱离灯火不成春，月下归时有几人。我老尚堪陪一笑，世间无似此闲身。
游骑归来尚半酣，一杯谁与瓮头柑。小窗梦断龛灯在，影落疏梅月上庵。
反锁衡门谁复开，草堂殊不见兵埃。雄风斜卷云头去，雌霓横遮雨脚回。
有家怜我无乡地，好事知君不世情。借得小窗安净榻，卧听风雨入荷声。
虎头山下元无路，龙骨溪边尚有窗。风里荷花吹不倒，雨中㶉𫛶自成双。
少年结客不思家，酒涴春衫白苎麻。今日江村烟雨里，兵戈满地鬓双华。
满谿烟雨湿芙蕖，绿叶红花锦不殊。闻说宛西桥畔宅，小园无地不荒芜。
醉里青春挽不留，眼前戈甲几时休。溪边雨细花吹尽，陇上风寒麦又秋。
乱来岁月总如流，头白江村不奈愁。老罢此身何处着，尚堪同倚雨中楼。
含桃熟后莺还语，柳絮飞时燕亦忙。风物但随时节好，不知人意自凄凉。
浴凫飞鹭下横塘，花过莺归草自长。恰似碧鸡坊口望，浣花谿上一茅堂。
避地偷生只闭门，不堪搔首对醨尊。行歌野哭江头路，雨叶风花总断魂。
西坑只在乱山间，寻得仇池十九泉。有句能催千嶂雨，无人共钓一川烟。
南来贼骑欲凌川，北岭人家自烧原。闻道西坑堪避地，拟寻鸡犬问桃源。
风流别乘水中仙，百丈新移玉井莲。试掉小舟花里去，便如苕霅雨中眠。
西风吹雨绿杨湾，香满红粧一水间。不把监州比螃蟹，看花谁似两公闲。
卧沙细肋策勋余，点鼠何劳强挽须。毛颖典型空复在，髯郎今巳号中书。
春前旧雪连新雪，雨后春寒带腊寒。残日送年能几许，一番风雨岁将阑。
树头雪过梅犹在，地上春回柳未知。旧岁新年浑似梦，冻云寒雨不胜悲。
春回九地初颁历，人傍千门复看傩。尽是汉家无事日，白头扶杖意如何。
鞭牛迎得春来了，爆竹催将岁欲徂。莫把流年作悲喜，人间万事有乘除。
大雪今宵一尺余，王春明日岁云初。丰年已识天公意，上瑞仍烦太史书。
翰林才大今师伯，目短曹刘数仭墙。我亦当年曾问字，云泥无路可升堂。
早时得句唾成珠，晚岁分符雪似须。聊复把公诗过日，何心赋我食无余。
少年湖海识元龙，老去功名事已空。笔阵旧知无与敌，诗城今复有谁攻。
秋霜落后题诗处，醉墨淋漓苦未干。不见穷愁孟东野，乱峰空锁一溪寒。
泉声来自古龙湫，山底惊雷万壑秋。溅雹打窗空破梦，飞流无尽不湔愁。
黄尘白骨已无人，青谷朱楼尚有村。今夜三更山吐月，共倾双泪看金盆。
羸骖已老莫嗔渠，涉世迂疏我自愚。马不能言当臆对，未知吾孰与君驽。
黠虏难交玉帛欢，只因献纳是争端。郑公不请长缨去，有口真堪伐可汗。
诸公有意勒燕然，不道昭陵闭玉关。却遣毡裘窥汉鼎，拜公遗像独何颜。
诗成邂逅得穷愁，眼见郎潜又白头。人物向来山吏部，篇章今日谢宣州。
狗监连衡苦未平，秋成戈甲尚乘城。梦魂几欲随公去，为问高安路几程。
楼上看山酒一巵，人间此乐岂儿知。秋风吹落霜前雁，寄得西来别后诗。
白髪书生谁复论，萧然深闭一蓬门。自知赤壁功名晚，羞与周郎作耳孙。
朝论当年汹汹时，此翁奇事少人知。梦中缚得吴元济，犹说绯衣是小儿。
瘦着轻裘似不胜，书生事业复谁能。莫嗔小鸭可禽兔，真有禅师解放鹰。
夕阳微傍小窗明，便遣飞虫作意鸣。天共梅花元有约，谁教草色上荒城。
当年白雨打凉州，春色还催禁籞游。记得端门迎辇路，轻冰一夜绿杨沟。
去年和雪卧榛丛，雪里旌旗分外红。江上只今无盗贼，楼头昨夜已春风。
老去心安一味闲，江南江北饱看山。不知今日徽州路，始落千岩万壑间。
暖日岩花上翠藤，半岩松桂耸亭亭。南来到处无山似，唤作东川小锦屏。
徐娘虽老风流在，学得啼眉时世粧。只有於潜旧家女，但携篷沓嫁新郎。
华颠老去几霜秋，知处元应不奈愁。但得稍分花到眼，谁能更觅地埋忧。
锄荒巳出墙根路，剪绿仍分雪后栽。便与数椽容我老，当留一径待君来。
春来白水欲平田，未拆秋千已禁烟。伤雨落花空着地，倚风轻絮解漫天。
鸟声时向静中闻，尽日阴晴漫不分。庭下落花如落絮，眼前春思似春云。
老来窗几漫尘埃，谁与潘郎点漆煤。一字法门书不得，又撩风月作诗媒。
黄昏雪意未全成，寒入重衾晓更清。风里未看穿幕片，梦中先听打窗声。
朔风初唤梦魂回，晓枕时闻急雪来。未有春衣堪换酒，明朝谁办送寒杯。
林下幽姿恼杀人，书来分我月黄昏。杜陵老子堪怜许，枉乞桃栽一百根。
越罗新学染宫黄，不著红蓝一点粧。移取彩衣歌舞树，莫教晓梦怨余香。
寄将琢玉风前句，剪送和香雪后枝。要识此花真面目，细看无色画中诗。
酿蜜成花此似难，移根深恨老来看。丰肌弱骨须调护，可怕寒梢白露团。
惯见江边雪様梅，此根常恐自天来。悬知老去醉中眼，便是姚黄花懒开。
冻蘂寒梢也自芳，断桥深坞独闻香。山中行处花吹面，马上归时诗满囊。
雪后花开人未归，津亭谁共把寒杯。句中解道梅如雪，梦里可无人似梅。
春到梅梢雪作堆，庾郎愁眼为谁开。白龟城里未曾见，徽岭句中浑寄来。
腊雪自知春欲回，冻云元不耐朝晖。便须急买寻山屐，莫放梅花一片飞。
老翁真是可怜人，却觅花医病眼昏。乞取疏枝更疏蘂，莫论桃叶又桃根。
腊尽冰消未见时，春风应入近南枝。悬知老树开花早，苦恨幽人得句迟。
项王才器固无双，秦鼎虽轻可独扛。丰沛故人如不用，济师犹得问长江。
连云台上倚阑干，着眼何妨尽日闲。公子胸中有云梦，更须为助借江山。
暖入平林啭鸟鶵，日烘花气满庭隅。道人元不关春事，肯把新晴饷客无。
雨余绕屋一渠水，日落满帘何处山。我亦时来开病眼，怕将春色照愁颜。
春意全灰病后心，粥鱼斋鼓听禅林。鸟啼南岭梦初断，花发故园人懒寻。
腊雪初晴梅欲花，有人闻说鬓如鸦。清诗勾引江南梦，应向今宵还到家。
三十六番风未回，微红难倩剪刀裁。魏侯句里有春色，不打凉州花自开。
雨后桃花可意红，一川杨柳醉春风。舞衣歌扇重撩理，百尺朱楼烟树中。
白头憔悴未归身，羞作须江入社人。自是愁多无好句，不关诗瘦与伤春。
柴扉春亦借融和，客少高轩谁肯过。醉里我应惭毕阮，诗中君合是阴何。
玉壶花暖日烘窗，夺我寒衾晓梦长。惭愧高人方拥鼻，小炉沉水宿残香。
谁言知处是闲愁，一入华胥万事休。借得东轩还宿愿，何须云梦泽南州。
天意悬知损有余，小池分水计非疏。谁知当日萧丞相，亦解区区说海鱼。
乱离回首又春风，江上人家一半空。燕子多情依旧舞，桃花无语可怜红。
乌鸢啣纸欲成窠，寒食羁愁不奈多。梦到鹿门亲上冢，花前老泪欲悬河。
兵戈无地可窥临，风物依然恼客心。未有莺时春欲尽，已无花处绿成阴。
春归那肯为侬留，尚有三花慰客愁。十里红楼卷珠箔，不知谁在古扬州。
无人与作绣川游，共看荷花一雨秋。乞得道人三昧句，破除千斛庾郎愁。
来寻午枕林间梦，分得羲皇窗底风。且与笑庵同一笑，不知家在大江东。
莫把须江作浪游，笑庵如水气如秋。但知有道能忘我，便恐无天可寄愁。
新诗时出笑谈中，清似松江夜雨风。邂逅碧云来入句，老夫真欲愧辽东。
须江楼上倚秋风，草树荒凉故垒空。吹尽角声人不见，画桥和雨系艨艟。
斜照孤村一水闲，维舟尽日柳阴间。此生已作淮西梦，更看江南隔岸山。
江边孤垒古濡须，憔悴斯民百战余。赖有丰年慰羁客，软炊云子荐鲈鱼。
郭索何人捕草泥，朝盘新见玉团脐。却思烟雨江南夜，红火青蓑入稻畦。
江近秋深足鲙材，半青橙子带香开。黄金鳞鬛丹砂尾，落纸看成白雪堆。
淮山落莫水苍茫，雪在梅梢冷欲僵。要与玉奴苏冻骨，不知谁有反魂香。
真色生香无世尘，参横犹记梦回人。风前懊恼梅花使，不寄江南一点春。
腊月边城风雨沙，带香谁剪蜡梅花。寒灯枉作江南梦，春在墙东主簿家。
文脊坊边雪作堆，报恩溪上冻全开。一天云叶卷风去，四面玉峰攒马来。
浇睡莫教茶乳薄，留香不放画帘开。道人知我无余事，特为寻诗借榻来。
老禅心地已如灰，愁眼能令一笑开。落日无情且归去，梅花若在却须来。
北来骁虏尽成禽，九庙行闻奏凯音。从此燕齐如振槁，将军勋业似淮阴。
拥道行人拨不开，槛车行看缚戎魁。羽书便恐椎门入，知是淮阴露布来。
风声鹤唳是王师，大似秦苻欲破时。黄屋乍闻天一笑，此欢应有近臣知。
枣熟梨黄河朔秋，颇闻箕敛不胜愁。迎师已欲携箪食，脔炙何劳费万牛。
新得降番壤地开，玉觞争奉万年杯。明年御枣红千颗，又见青徐入贡来。
伴师同拄一枝藤，野岸凌兢踏断冰。老去莫辜元夜眼，试凭江阁看渔灯。
旧时好客孔文举，无事长随支道林。灯夜羞归对妻子，传柑知我已无心。
一别风尘客恨长，鳯城灯烛记微茫。人生相见知何定，夜雨重来此对床。
熟睡闲欹一幅纱，梦残庭树落疏花。屋头正喜鸠唤妇，墙下忽闻蜂打衙。
秋草无情上舞台，清江犹抱故山回。紫微郎为谁携酒，斜日西风菊自开。
池上风荷香扑衣，红粧镜里雨如丝。试呼小艇寻烟去，便是苕溪五月时。
白鹭一双飞暮霭，乱鸦无数立官楼。角声吹尽栏犹倚，雨落黄昏人白头。
黄昏帘幙人谁卷，暮雨阑干客自凭。独自不知多少恨，一池荷叶碎秋声。
乱山空洞自成龛，十里秋风响桧杉。我亦来修香火供，便疑身在普陁岩。
风寒黄叶未全落，露重流萤巳不飞。胡马又肥秋欲老，旅巢无定客思归。
茫茫禹迹混殊方，谁遣中华识犬羊。今日澶渊寻旧役，会看一矢殪戎王。
天戈未指敌先摧，掩耳谁能及迅雷。便遣风师清辇路，奉迎北狩两宫回。
谁信妖凶胆自惊，君王亲驾六𬴂行。江边红日三更出，怪得欃枪夜不明。
汉业当于马上成，谩劳诸将久经营。庙堂早扈南阳驾，已为苍生洗甲兵。
雉扇遥闻拥翠銮，远方耕凿尚偷安。谁知黄钺临戎地，江上秋风玉帐寒。
请看介子请长缨，白髪书生百不能。谁扫浯溪题岁月，漫郎端欲颂中兴。
病客还随倦鸟翰，霜风犹带客衣寒。谁持马上归来句，换得天孙云锦端。
汗漫谁从食蛤游，岁穷真似贾胡留。恨无摩诘丹青手，貌得潇湘两岸秋。
试从秋浦望长江，犹有遗踪在渺茫。满地黄花秋日晚，伤心不见紫微郎。
旋扫飞花煮玉尘，一杯聊饷作诗人。未知折脚铛中雪，何似浮蛆瓮里春。
黄蜜香和糁径尘，紫兰儿饷白头人。谁知茅屋三冬雪，中有蜂房一掬春。
忽忆梅花空断膓，十年依约梦中香。如今濯锦江边路，不见栽花黄四娘。
玉雪惊看乱后枝，梅花虽在鬓成丝。当时一醉还如梦，今日嫣然复为谁。
溪上长眠双玉瓶，只今谁在复谁倾。花知何事遽如许，人亦看花太瘦生。
小阁春温借隙光，风帘不挂最宜香。窗前睡鸭吹云缕，聊与幽人度日长。
满天云物正垂垂，何处青春欲到时。花信未从风里得，丰年先自雨中知。
先自逢春老倍伤，两簷疏雨更淋浪。眼前无复新幡胜，只有寒葅照庾郎。
春光先已到谁家，风里钗头小燕斜。只有幽人了无事，卧看疏雨湿梅花。
灵泉无暑竹连山，绝似秋霜五月寒。我欲访君安得往，江湖满地一渔竿。
泉声落枕唤诗成，杰句中含万壑声。起看四更山吐月，又扶藜杖到天明。
雪屋临湖忆系船，柳汀吹絮又经年。白鸥大似知人意，分与沧波十里天。
雨后春湖拍拍流，近门谁系两三舟。水边寒食飞双燕，柳外斜阳卧一牛。
数日东风紧闭门，小桃知有一枝新。花飞不复到老眼，可是春寒欺得人。
倚床相伴一枝藤，强作春游老不能。花底婵娟诗妩媚，枕中日月睡瞢腾。
黄蜂归后燕成家，杨柳初飞一两花。已是无春可拚得，乱红何苦恼霜华。
晓镜烟凝水绕湖，晚汀飞鹭又成图。早知鱼鸟堪同乐，愁得华颠政不须。
两日东风着意颠，南湖风浪不行船。飞沙走石成何事，吹得杨花也上天。
湖水波连野水边，欲晴鸠唤未晴天。懒吹云去风无力，打得花残雨可怜。
四字丹书亦偶然，石唐未必是真仙。无人解得潮州意，也复留衣与大颠。
凋尽朱颜年少春，不堪柳下对离樽。刘郎已是无肠断，更唱阳关恼客魂。
旧家明月醉归时，夜静朱楼歌折枝。只有杜娘真好事，樽前犹唱后山词。
日斜楼阁暮云中，黄菊红蕖满院风。酒熟未酬花烂熳，诗来时听玉丁东。
老去篇章谁与酬，秋来又喜与君游。遗音固自成三叹，妙语不应惭四愁。
白发新愁满眼中，骚人零落怨秋风。年来诗思成何事，聊伴寒螀泣露丛。
秋在幽人行乐中，好山欲尽更须穷。花姑水绕几时到，罨画溪遥路欲通。
斗落参横天雨霜，梦残灯尽客思乡。丁宁莫作叫云去，老眼不禁秋夜长。
晚向濒湖寄一椽，只凭沙雁与周旋。北来南去莫惆怅，我亦飘零那记年。
华人流落几秋风，南望中原信不通。好寄书来苏属国，君王方射上林中。
三年身在菰蒲里，手把岩花意惘然。折得秋芳香满袖，梦魂常绕故山前。
雪压寒林春未回，晚山犹带玉崔嵬。谁将旧日韦郎句，貌取郭煕平远来。
新来袅袅娉娉雪，犹在重重叠叠山。莫作故时峰岭看，玉京今不是人间。
谁言静寄是穷儿，尽得陈公晚岁诗。一读便醒双泪眼，头风更拟倩谁医。
平生不识陈惊坐，传得新诗喜失床。闻道明珠犹满眼，烦君为我一倾囊。
杜鹃新听晓来声，暖气催花一夜成。寒食只今无几日，故乡何处不关情。
寒食风埃满客巾，西湖烟雨送愁频。日高未起鸟呼梦，春晚不归花笑人。
能事空传王右丞，句如徐庾转难名。明眸正似溪光様，自古无人画得成。
谢家林下小梅花，不着红蓝染绛纱。莫笑画师无国手，玉肌元不受𫓪华。
好个神仙张志和，平生只是一渔蓑。和月醉，棹船歌，乐在江湖可奈何。
禁中图画访玄真，晚得歌词献紫宸。天一笑，物皆春，依旧扁舟钓白苹。
解印归来暂结庐，有时同钓水西鱼。闲着屐，醉骑驴，分明人在辋川图。
趁梅寻得水边枝，独棹渔舟却过谿。人似玉，醉如泥，闲歌五色线中诗。
人间何物是穷通，终向烟波作钓翁。江不动，月横空，漫郎船过小回中。
花姑溪上鹭鹚滩，辜负渔竿二十年。无可载，不抛官，携取全家去不难。
百金聊作杖头沽，旋剪春苗荐野蔬。便可且倾陶令酒，未须真忆季鹰鱼。
眼前风物一番新，江上桃花恼杀人。可笑草玄窗下客，满庭吹絮不知春。
阶前春草唤愁生，屋上鸣鸠报晚晴。忽有好诗来照眼，似逃空谷听人声。
不作林间曳履行，老来春日总无情。还惊柳上风催燕，又见花边雨弄晴。
樱桃花下小窗扉，闻说婵娟是柳枝。茗椀已烦罗袖捧，篆香仍借好风吹。
鸟啼花发未春阑，日饮无何意自闲。更唤小蛮娱醉客，主人风味似香山。
避地两家三五口，只今那忍记当时。谁知临老相逢日，犹得重看乱后诗。
翠鬟当户山如染，匹练绕簷江自寒。纵有鹅溪谁写得，要从无色画中看。
东平不复叹涂穷，有姪贤如阮仲容。净观庵中诗作社，水西山下酒分钟。
口角澜翻二十年，书多却厌腹便便。年来抝折枯藤杖，参得跏趺面壁禅。
黑甜有味要须尝，一枕谁同夜雨床。世路风波难著脚，老来当以梦为乡。
梦中棐几得常凭，更有南窗可寄情。便是人间好消息，别无胜解可讥评。
平生不识大官余，小摘时寻雪后蔬。一岁不斋能几日，北山松韭未宜疏。
伎痒撩人不易禁，读残书叶喜重临。牙签玉轴知多少，浪与儿童较寸阴。
妙画心传岂学能，是中真乐不容声。讥评尽入雌黄口，写得吾心不要名。
老来无意作悲秋，不奈庾郎知处愁。笔底波澜何日了，人间风雨几时休。
出门犹未夕阳低，倚杖还惊露湿衣。等得树头鸦定后，会邀林外月同归。
雨后津桥饮断虹，暮林重噪一蝉风。月来烟陇挂玉玦，云向碧天成峭峰。
秋水平堤带雨浑，小桥分港到篱根。晚来幽事亦可喜，忽有渔舟时傍门。
永日扁舟破浪迟，青苹不动柳垂垂。满川安得飞来雨，看湿红裙雪藕丝。
落花残絮忆西园，寒食归心似纸鸢。无复御廊分冷食，又看茅屋禁清烟。
翰林一去几经秋，犹有平隄绕碧流。谁向西州还度曲，此翁零落已山邱。
谁穿巨石贮清泉，不见超公旧讲筵。龙伴白云归宝藏，鱼随流水下春田。
欲寻遗事苦无碑，老宿犹传古律师。尚恐蜿蜒在空谷，水清不敢唾方池。
吴江横绝断云间，白鸟归飞去不还。烟树青连越王国，暮潮声过海门山。
湖光山影入楼明，晓色催人梦自惊。画栋去天无一握，青山衔月恰三更。
上方重阁乱山前，喷雪跳珠日夜泉。𫏐借小楼听雨睡，更携官焙与僧煎。
五月江南烟雨时，吴侬初喜饷杨梅。绿枝红雨连山暗，应似泸戎摘荔枝。
人间第一东南郡，天上飞来碧峭峰。更乞老僧双不借，为君穿尽玉玲珑。
菰蒲风里棹歌迟，属玉双飞欲暮时。荷叶吹香送归客，片云催雨湿燕姬。
谁家歌管载凉州，何处跳珠入柂楼。山雨忽随云渡岭，明眸还与水争愁。
风荷忆伴醉颜红，湖水重来照雪翁。此世相看最长久，只应南北两高峰。
绿树千枝与万枝，灵峰寺里看杨梅。青山行尽且归去，红子熟时应再来。
山前山后僧来浴，两两三三松下行。自是眼边无俗物，老夫不浴更身轻。
藕湖烟水欲沉沙，已着芙渠一两花。拟借短蓑随雨去，共谁同把钓鱼车。
毵毵烟柳谁家树，拍拍西湖尽日风。和靖宅边山雨急，苏公隄下藕花红。
十里泉声咽断岩，绣衣玄衮闭朱龛。老翁不要千山雨，只乞龙君一酌甘。
八十霜髭不出门，老师犹是辩才孙。高人已复如云散，旧事那堪与客论。
画阁兰膏欲尽初，小窗留住玉蟾蜍。欲知此地愁多少，一夜秋声入井梧。
此夜秋怀谁得知，幽虫相语替人悲。自从啼破黄昏后，直到寒窗无月时。
眼中铁弹不辞枯，眢井重波事亦殊。不用三三前说法，要须六六后还珠。
当年玉食轸深忧，两月东南弃八州。只有孤城强别驾，醉中看雪倚江楼。
使君功大苦难酬，埋没孤忠二十秋。便拥一麾知未称，伯郎犹解得凉州。
江上孤城欲破时，闭门高卧复谁知。我无文字铭金石，安用烦君写恶诗。
枝头红日退霜华，矮树低墙密护遮。黄菊已残秋后朵，枇杷又放隔年花。
冰轮渐出海西头，身在三吴近海州。赖有梅花管羁客，细分疏影上𫘞裘。
香风袅袅月娟娟，月满中庭夜悄然。只恐大罗天上有，人间今夕是何年。
少年邀月伴清樽，老去空余满袖尘。多谢蟾光深有意，尚来同我作三人。
枕上青山翠扑衣，西湖郡更似西施。苦无能事王摩诘，领略烟鬟却要诗。
湖上梅花春意回，水光山影入衔杯。无人许我分幽事，故遣双飞属玉来。
梅花消息未阑珊，春入千门笑语喧。人道上元新甲子，从头却数太平年。
春来玉烛又初调，尽喜官仪是汉朝。御道雪晴方试辇，彤庭日暖渐闻韶。
力争和议众初疑，事在君王子母知。旧日塞垣啼鸟处，如今长乐晓钟时。
晴日初生禁籞春，苑花宫树一番新。君王勤俭无行乐，只作银钩赐近臣。
春湖潮满入青天，浪拍东风打钓船。人在空蒙飞絮里，鸟啼红白乱花前。
天上阴晴不可猜，两番云黑又云开。鹭从落日山边去，鱼趁晚湖潮里来。
茶了诗窗饭后杯，儿书未熟急须催。鸟于花外唤客出，山自眼前将句来。
老向华胥占一窗，无心更梦小云郎。城居可似湖居好，诗味颇随茶味长。
花枝满树雨添肥，晴色十分春又归。一生万事无不尔，行年六十尽成非。
多情白鸟去还来，无事风扉闭复开。山下一帆冲雨过，水边双燕得泥回。
海内名流诗有宗，时传佳句落闲中。不道建安六七子，可是近时三数公。
借令无策拒强秦，何至甘心受虎吞。楚国已墟三十载，区区犹念尔东门。
方从黄棘望回骖，可笑襄王又信谗。已分世间无鲍叔，便须水底觅彭咸。
人生长策是同流，却遣何人为国忧。鼎镬轩裳俱一死，屈原何得畏阳侯。
杨柳毵毵一水间，梅花憔悴雨𩆓𩆑。春愁已自难禁酒，病骨何由更耐寒。
桃杏花中偶并栏，依然风味是幽兰。莫因移种长安市，不作春山一様看。
万事全归两鬓霜，新愁尽属少年场。如今乞得忘忧草，已自无忧可得忘。
燕来不拟著帘遮，要听双飞语日斜。芳草满庭人不扫，东风吹尽石楠花。
海棠枝上晓莺啼，栀子花边蛱蝶飞。贪看游蜂偷蘂去，不知双燕得泥归。
庾郎三韭坐清贫，眼看将军肉十斤。会遣胸中有千亩，不妨人似沈休文。
园蔬本自不全贫，今日真成笋作斤。已恨此生相见少，更须侬作解嘲文。
闲寻黑靥猫头笋，自把长镵雪色斤。恨我家无渭川竹，姓名不载马迁文。
作葅须趁笋如银，莫待成竿费斧斤。安用截筒纒五采，为人催草吊湘文。
苦竹冈头竹似云，刘郎何事不挥斤。杯盘倘使同吴俗，荼荠谁能作楚文。
未敢烦君便指囷，且看分笋不论斤。此君自是盘中虎，空想斑斑箸下文。
两高南北拥烟鬟，浑在溟蒙细雨间。寄语丹青王右相，不须水墨画春山。
老去无心作好春，晓来风雨故欺人。从教髪白桃花笑，不管帘垂燕子嗔。
颠春柳絮风前落，卧水桃花鉴里开。沙上鸳鸯忽惊起，背人飞去不回来。
寒食人家画鼓挝，踏歌声里月生华。无人来祭皇妃墓，空唱吴王陌上花。
半垂罗幕护红粧，闲系青骢在绿杨。楼上日长时度曲，路边风过忽吹香。
天街打鼓出城门，暝色侵衣欲破昏。湖上晚峰横玉玦，马头新月上金盆。
玉粒新秔五月黄，中含风露晚秋香。但令云子流匙滑，莫管吴侬眼下创。
月到中天火未流，水边风露已含秋。问谁乞取西湖角，红藕花中著钓舟。
乌鹊桥成不恨迟，隔秋相见岂无期。姮娥空傍月中去，嫁得星郎是几时。
夜深闲把玉东西，月下楼空画幕垂。人似天孙酒如玉，梦中犹忆少年时。
无限栏阶月下儿，遥瞻星旆却嫌迟。催教织女梳云髻，想得无心理杼丝。
文字初离五阨余，缃囊缥帙秘新储。何人合在天东壁，十八公堪作校书。
寒沙宿鹭水无声，湖月留人睡不成。便拟闭门寻好梦，更听鸜鹆转三更。
万壑千岩要尽穷，漫将筋力试衰翁。请君速办寻山屐，同上南高第一峰。
三年身在翠鬟堆，惯见湖山眼厌开。要上云峰最高处，试看潮过海门来。
今岁涂山禹会成，俟河真得见河清。官麤无路朝元去，卧听钧天奏乐声。
青腰载雨入菰蒲，旋斫渔竿学钓鱼。小向湖心作容与，天教来此伴舂锄。
山边骑马醉王孙，湖里撑船晚过门。寄语金丸莫轻弹，我无花鸭觧人言。
三年原不下胡床，饮尽山光与水光。莫把渠侬作官看，此身便是贺知章。
五更风雨各无端，留取残枝与客看。何逊借花心欲折，玉奴愁雨晓应寒。
山西铁面故将军，新种梅花十里春。此地数枝留不得，东风可是恶欺人。
先生旧日经行处，闻有寒枝笑晓林。便倩东风吹雨去，急携藜杖与僧寻。
道人结屋在林邱，俗子何由得少留。一闭衡门三十载，为公今过虎溪头。
上方重阁到云天，一落天星今几年。不见老坡寒碧句，满林风玉自苍然。
旧闻春草满池塘，何事新题荇蘂黄。寄语藕花从此去，不须满意著红粧。
两边山木子规啼，不管还乡客梦稀。应为老翁推不去，故将好语劝人归。
昔年尝判武林丞，来伴西湖寺下僧。又作移家新活计，却携行脚旧枯藤。
西子湖边一短窗，几年和雨看湖光。青山换得微官去，鱼鸟应须笑漫郎。
漫说丹砂乞转精，安期瓜大几时生。会令方寸无荆棘，火枣交梨亦易成。
看著桃花两度春，尚须香火奉高真。世间安得无尘镜，人似灵犀觧辟尘。
当日飞升云路赊，夫人原属旧仙家。莫将林下能诗女，轻比神仙萼绿华。
瑶池人摘几番桃，月下犹吹弄玉箫。为病书符何日了，云𫐌看即下丹霄。
呼猿洞口水潺潺，忽卷奔流下九天。乞得少陵三峡句，为君题作倒流泉。
万里西兴浦口潮，浪花真似海门高。谁将一夜山中雨，唤作沧江八月涛。
日来金阙丽苍龙，风入宫墙展鹿葱。夹道焚香迎步辇，两班鸣玉从群公。
时平廊庙半夔龙，赵将何人说李葱。一见黄麾识全仗，始知赤舄有三公。
十年不见羽书驰，万里风尘静九围。又荐樱桃入原庙，春来无事几家肥。
传记区区考异同，文章空愧楚人功。穷年弄笔知何事，芸叶香中作蠧虫。
白头身落乱书丛，粗遣残年不记功。乞得闲官歌楚些，始知君德被昆虫。
人说篇章晚更雄，建安诸子未为功。今朝春草传新句，昨夜灯花缀玉虫。
鼯鼠终成五技穷，老于文字苦无功。谩将平日雕龙口，细为离骚说豸虫。
两公才力可争雄，翰墨频收战胜功。笑我穷年辨乌舄，却将人事校鸡虫。
自喜新交得管城，政愁无地唤陶泓。孙郎不惜分龙尾，付与诗人了一生。
诗翁无复思如泉，墨客能回漆作烟。何意峥嵘四君子，肯来相伴一灯前。
拟趁牛山九日杯，烦公催取菊花开。青天有月无人唤，却唤樽前恶客来。
山横鸟外白云边，酒满秋风落帽前。老子要诗那得句，湖天欲买不须钱。
不见元龙少日豪，还将万事等秋毫。只今风味犹如许，醉看霜前斫两螯。
欲遣新愁入酒杯，好怀知复为谁开。此生怜我星星久，何事令君得得来。
广文贫甚坐无毡，白璧朝来忽满前。但喜囊余长吉句，绝胜家有窟郎钱。
南徐隐士诗兄弟，君更眉间有白毫。一染函牛鼎中指，暮年方悔嚼空螯。
江雨无情不管人，残梅有韵故相亲。闭门无事仍无客，花作羞娥酒当春。
沉水空蒙睡欲醒，寒窗窈窕日初晴。谁将昨夜堆簷雪，为作空阶滴雨声。
梅树花边日脚红，鸟偷微暖啭东风。寒窗唤起无人见，独倚栏杆看雪融。
吴波越峤翠争流，过尽残春懒出游。花下看谁飞白马，雨中怜我拥黄䌷。
细数兰亭岁月长，当年旧事久凄凉。但欣越女山前雨，暗入罗敷陌上桑。
芳条秀色净如霜，折得残枝近笔床。月冷灯青花欲睡，可怜虚度此时香。
春事何时属老人，好花知复为谁分。何当碧玉壶中雪，飞作香罗髻上云。
金兽分香赐老臣，全家望阙拜君恩。教坊催乐排春燕，中使传宣劝御樽。
日转彤庭柳影移，微凉殿阁麦秋时。侍臣朝罢归来晚，又见金盘赐荔枝。
我生犹得问天真，净洗频年马上尘。此地何妨来著我，老僧原自不嗔人。
木犀韵胜无人画，合在诗翁阿堵中。已写幽姿入新句，莫将遗恨怨秋风。
异时茅屋东边树，黄粟吹香趁水流。旋买残枝供燕几，为谁辜负故山秋。
兰芳九畹是同流，薜荔江蓠格未优。不为岩花作佳传，灵均空说楚江秋。
九衢残暑厌风埃，两日阴云遂不开。造物固应知客意，急催新雨送秋来。
只今风露欲凋荷，前月牵牛已渡河。络纬独知秋色晚，芭蕉添得雨声多。
近晓残更挽不留，窥簷起看月西流。空庭草树俱无语，只有寒螀觧说愁。
秋深时节在家乡，忆得黄花未著霜。故国不堪回首望，绿樽辜负五重阳。
烟水苍茫认翠峦，寒林正在有无间。何人乞与并州剪，分取江南一半山。
烟梢零乱一川寒，换得天孙锦绣端。却忆东窗旧时竹，年来新笋尽成竿。
吹尽青丝两鬓华，旋裁林下老生涯。已携斋钵分僧饭，更炷香云礼佛牙。
千古风流挽不回，满山秋叶寄余哀。奏璈人去今何在，谁酿黄柑荐一杯。
人间建业江山地，天上星郎水石居。拟作扣门看竹客，可能容我小踟蹰。
岭上孤松欹落照，水中花岛散余霞。人疑五柳先生宅，又似三堂刺史家。
筑成凉榭初宜月，剪尽繁枝始见山。天亦料公闲未得，故教幽事颇相关。
属玉双飞下绿蒲，小溪分水照林庐。疏泉漫作江湖意，不种封君万尾鱼。
近来闻道得明珠，丹凤今年第几雏。会遣梦中分赤锦，不妨衣上有天吴。
逸骥忽生千里马，新诗来乞百家衣。老夫安得天孙段，只有羊裘坐钓矶。
旧来人说陈惊坐，真有诗如孟浩然。莫厌敲门觅纹褓，此翁衣钵要渠传。
李杜文章万丈高，就中诗律少陵豪。风流自是渠家事，奴仆从来可命骚。
濯锦江头可一杯，碧鸡坊口草堂开。十年剑外无相识，黄四娘家几度来。
玉烛初调大历年，先生偶脱万兵前。谁教早献千金赋，可得看囊更有钱。
一见苍碑眼自开，便疑身在鬰孤台。可怜决狱章廷尉，不带将军薏苡来。
汉家何事筑通天，漫费当年九府钱。跻世本期开寿域，祝厘端合报长年。
玉帛新祠太一神，庙堂生育转洪钧。侍臣俱从甘泉驾，万世何人继后尘。
至治非关黍稷香，可须巫觋降殊祥。公今重草周公颂，不和东皇第一章。
暖风融雪晴方好，春意催年老自悲。故国未归空有梦，梅花欲动又题诗。
地下青风欲到时，土牛何得觧先知。墙边雪里梅花树，已借清香入旧枝。
多病谁怜泽国人，眼明羞见彩幡新。满倾吴地千钟酒，细说长安六度春。
苍龙阙角晓光明，日近彤庭瑞雾温。殿下百官犹未入，阁门催引谢春幡。
御沟冰暖欲生涡，律管灰飞气自和。已进玉堂春帖子，六宫无事笑声多。
圣明天子见升平，二纪颁春下禁庭。今岁御前争进表，明年七十贺慈宁。
昔年残梦晓初回，花上啼禽近小斋。可笑只今春梦里，五更欹枕听笼街。
南市津头忆买船，花姑溪上钓晴烟。老来安得孤篷夜，横枕蓑衣听雨眠。
白髪心知万事休，力耕犹欲种春畴。五更卧听鸡催晓，残月开门起饭牛。
雨后儿童喜欲颠，老翁不出自欣然。晴天霁色浑无用，只乞斜阳了断编。
花树窗前睡足时，斜阳忽到雨边枝。白头可笑闲居士，又写春晴入小诗。
印颗初封马在庭，杖藜犹傍竹边行。老兵莫漫催人去，且听幽禽说晚晴。
水底双鱼不上钩，粉金翻样滑如流。我无三昧诗中手，乞与君修五鳯楼。
吴中小女结烟鬟，自打青腰唱采莲。欲趁歌声过南浦，藕花深处不通船。
湖天无尽月如霜，露湿荷花别是香。何处渔郎觧吹笛，并头惊起两鸳鸯。
葛巾藤杖竹方床，旋扫花阴坐晚凉。儿小但随翁看月，夜长谁念客思乡。
客去无人与对床，风微聊借月为凉。杯中小友多情甚，勾引衰翁入醉乡。
当年车骑两联翩，来按钟陵水复田。可但痴儿了公事，尚余诗思入风烟。
令君颇似太邱贤，水旱忧君记昔年。父老犹能谈旧事，想随佳句共流传。
芸香时近曝书筵，缥帙缃囊得纵观。不是圣时修故事，岂知藏室有清官。
香罗剪帕金描鳯，红字排方玉作籖。身到蓬山瞻御墨，眼惊奎宿射珠帘。
小窗幽绝为谁通，分得清阴落坐中。可笑森严木居士，肯来相伴竹坡翁。
特地移藩唤木犀，眼明初见岁寒枝。临风想像香来处，不到黄昏满树时。
上尽西湖几翠峰，偶依征驿度边风。遥知载酒寻山句，尽入弯弓落雁中。
君王慈俭不临戎，国好长因汉使通。遥想南归寒已尽，榆关草色正春风。
黄云朔雪马凌兢，去踏河边六尺冰。博望封侯君亦喜，归来洗眼看飞腾。
雪压东冈千树梅，忍寒谁肯为渠来。却愁花底人如玉，羞得南枝不敢开。
从来建邺是王都，天产臯夔为帝谟。可笑晋人无眼目，渡江惟笑见夷吾。
绣衮貂冠举世荣，阴功难报本难名。令公清德流无尽，依旧秦淮绕故城。
秦汉功由百战成，庙堂何代不谈兵。凌烟阁上从头数，谁觧垂衣致太平。
向来诸将各云屯，一折渠魁世自分。但见鹰扬称尚父，不闻跋扈有将军。
梯山蕃使入疆频，岁捧瑶觞奉至尊。申观万年方祝圣，王春正月更朝元。
万骑边声久不闻，蓬莱宫殿日长春。君王勤俭无行乐，闲作宸奎赐近臣。
黄帕蒙鞯御坐来，临戎久不按龙媒。内前沙路平如掌，玉辂观成试辇回。
绍兴天子圣神孙，明道宣和典故存。曾与诸生迎御辇，又瞻青耜载耕根。
当年轮奂落成均，法驾天临近至尊。万国儒生瞻圣化，一声清跸在桥门。
天禄初成幸翠华，隆儒恩意日尤加。只应东壁图书府，便是瀛洲学士家。
仲春之日祀高禖，天仗亲临晓雾开。坛下百官称贺了，钧天声里带花回。
双阙傍边是玉津，禁园花柳一时新。乐游原上无行幸，分作慈宁殿里春。
谁移蓬岛在人寰，诏赐新居五百间。紫塞无兵清似洗，丹楼不动屹如山。
御墨亲书六字牌，阁名新赐属元台。内前夹道炉烟里，争看翔鸾舞鳯来。
御府分香寿老人，紫皇亲赐玉壶新。圣恩无极年无尽，恰似长生殿里春。
大事因缘意未深，知公济物自初心。聊将石室岩前雨，来作商家旱岁霖。
一语能平百战尘，两朝赤子尽归仁。十年困卧边亭鼓，同祝公年是几人。
南北交欢万国宁，不将黔首比金缯。时人未会新盟意，要与思陵作中兴。
时相论功固自贤，真儒一出定千年。能回銮御归长乐，何止龟阴得旧田。
北海来归几过年，朱颜依旧照貂冠。不将一节更夷险，谁觧如公耐岁寒。
知公清德自天然，犹复游心到简编。应笑向来张相国，后堂宾客少彭宣。
黄金新铸景钟鸣，公作铭诗纪告成。从此圣朝郊祀典，文章无复数西京。
衮衣调鼎春光轩，经术传家侍禁筵。试问一门三画戟，何如隔座两貂蝉。
四海文衡孰主张，半随西路擅词章。三君八俊今何处，知有宗师在庙堂。
太平和笔一番新，瑞表丹邱亦异闻。不遣枫榆作连理，谁知六合已同文。
葆旅占星固异常，闽山竹秀米千囊。天公已遗鸾鳯食，便恐双飞入建章。
胸中治国计谁良，只有休兵是秘方。肯为八荒开寿城，能仁须号大医王。
住世神仙五百年，长生本出笑谈间。不从方士论炉鼎，自有阴功觧驻颜。
帝城春近俗煕煕，师宰功高不事知。天上中人传诏日，御前蕃使贺年时。
湖上青山一水边，暮云楼阁九重天。春旛影里迎新岁，爆竹声中送旧年。
天寒细雨还成雪，日暖晴云却护霜。可惜梅花残腊月，十分天色似江乡。
此生无事不随缘，世路何心更著鞭。年尽未归真偶尔，春来若健亦欣然。
端门行欲贺新元，窃食无功只厚颜。可笑腐儒黄卷客，亦随朝士紫宸班。
千里家山一望间，白头夫妇且樽前。诗中游戏无三昧，客里光阴又一年。
七年长梦采江蓠，此夜樽前倒接篱。莫问年来何岁月，诸孙言语似吴儿。
无功饱食愧侏儒，赢得霜添白颔须。已是再逢新太岁，何须羞饮后屠苏。
新春皓薄晓钟声，残烛晶荧守歳檠。年向白驹光里度，诗随蓝尾酒中成。
九天飞下玉花繁，喜入长安十二门。独醉且须温腊酒，迎新又欲带青幡。
昔年踪迹寄江头，雪屋梅村自一邱。醉里却疑身是梦，烂银楼阁看瀛洲。
韩信功高世共知，区区安用假王为。固应渫血长安日，已在荥阳蹑足时。
西楚兴王亦有人，半扶炎祚作谋臣。老生不觧归明主，事去方知是失身。
不到西湖忽换年，今朝欲挂杖头钱。催成柳色多如许，落尽梅花最可怜。
日日湖边踏浅沙，西湖久住已成家。刘郎去后空肠断，忆著玄都观里花。
古屋颓墙久寂寥，寒厅依旧长芭蕉。主人应在花深处，独对东风醉小桥。
孙郎忽唾寒窗玉，来过当年玉川屋。更作纵横一尺书，为榜南坡两三竹。
结庐归卧今尚无，白头寄食犹中都。移栽自种短墙底，他时此计知何如。
五十九年蘧伯玉，家无担石居无屋。喜君马上风前诗，似我南坡月中竹。
寒窗有意过我无，雍容车骑子甚都。更当为作子虚赋，王郎文彩今相如。
乌衣诸郎美如玉，笑我秋风卷茅屋。才高渠是判花人，头白吾羞汗青竹。
此君那可一日无，桃花不复怨玄都。得公明月千斛珠，我羞鱼目真不如。
无方可试蓝田玉，空想云庵卧玉屋。赖有人间百尺楼，下临此地千寻竹。
衰翁久已一故无，聊睇逸骥方过都。公是风流小摩诘，我为无用长侨如。
铅刀不可切坚玉，敝筐岂能持大屋。强驱跛鳖当前锋，看公诗成如破竹。
君房言语举世无，射策未许蒙帝都。巴人下里不足数，云韶九奏方纯如。
蕴石知公似荆玉，谁作玙璠荐王屋。白髯应笑虎头痴，青衫谩把鱼须竹。
老此安能为有无，曹会岂可当大都。弹丸脱手盘走珠，句然如此今谁如。
平世欲献初无玉，何尝生存梦华屋。苦遭田父亦与饮，不问主人时看竹。
十事如意八九无，暮年犹喜见子都。那能从公得三绝，但可一身观六如。
鲈鱼忆鲙松江玉，船作浮家当渔屋。寒窗梦著雨中蓑，长钓复垂波上竹。
平生仅识之与无，敢攻诗城跨二都。归舟欲上知可呼，念舍公去何所如。
公哦新诗戞鸣玉，欲办陟厘须满屋。谁遣蓝田丘壑人，来吹缑岭参差竹。
心知游路岂复无，颇如六鹢飞宋都。小巫羞澁见大巫，神气比公真蔑如。
早缘文字得声名，佳句流传益可珍。读到青蒲当日疏，其他犹可是难能。
皤腹鳞鳞品自珍，红𫚔浪欲与争新。世间那有西施乳，宁有河鲀觧药人。
芦笋初生水绕村，河鲀旋煮荐清樽。十年不踏江南岸，杨柳飞花欲断魂。
知君流落在天涯，八节滩头忆旧家。想对东风开病眼，几行和泪洛西花。
已是飞花落絮天，东风犹入竹坡寒。绿樽恨我无醇酎，红艳烦君送牡丹。
沙河帘幙近苍穹，芍药丝头十里风。谁道升平本无象，江都花是旧时红。
江湖久入平生梦，猿鹤空怀老去羞。输与苏郎门日月，小舟长系白苹洲。
身如倦鸟欲归去，盟与白鸥真复寒。更把后湖风月句，着官仍对吏书看。
有树移云尽欲平，牙籖卷尽俗尘清。谁知吏案文书里，时有沧江风雨声。
江隔西兴老翠鬟，转头即是海门山。八盘岭下移家住，安听潮声到梦间。
春雷隐约地中鸣，惯听由来梦不惊。莫怪诗翁归未去，故乡无此海潮声。
秋蟾此夜一盘明，影落斋坛分外清。想对风光无处说，夜深聊复以诗鸣。
软红堆里十朱轮，此地何尝有一尘。月亦怜君最孤绝，故来相伴作诗人。
从来方社要斋明，玉豆精华酒洁清。风里笙箫云外至，耳边环珮月中鸣。
龙辀来下未为轮，九奏迎神不动尘。想得椒浆初奠后，夜归犹有月随人。
紫萸香度酒杯空，分付重阳一枕中。老至上山无脚力，试凭幽梦到南峰。
近篱青蘂欲成金，料理衰翁伴醉吟。醽醁偶从天上得，白头还对竹坡斟。
睡眼昏昏睡不开，可怜辜负小窗梅。须烦双井一杯雪，唤取竹坡春梦回。
双井瓯翻云脚乳，孙郎诗似腊前梅。更求琢玉敲冰句，要伴茶甘一并回。
昭文馆外无花看，吴市津头买树栽。花本无情天有意，忍寒教为老人开。
六尺墙边满树霜，分明不是世间香。黎郎可笑无风味，要把渠侬聘海棠。
旧日溪边醉帽斜，玉蕤如雪照乌纱。如今欲折疏疏蘂，无奈霜蓬不受花。
惯作梅花树底眠，老来何事作弹冠。诗翁句里无官様，只合孤山月下看。
内门朝日上金铺，宝玉龙函出殿余。红烛两行分御道，辇官三百奉腰舆。
内郎进表未平明，八玉排行御路平。今夜皇舆宿斋殿，九重和气满宫城。
晓趋宗庙拜衣冠，云叶低垂护翠銮。日采回光天意好，龙颜生喜近臣欢。
班声催急尽冠裳，尚听严更转警场。何事君王虚小次，佩环垂玉立寒霜。
日照青城瑞色新，风微金殿自无尘。麝煤光照乌丝轴，亲写宸章赐大臣。
水晶帘透月翻光，宫漏频传夜未央。帟幄微臣亦何幸，侍祠来宿殿西廊。
紫坛烟煖不飞霜，坛下千官列雁行。雪色珠冠光射月，侍祠臣里识君王。
清跸声中下辇来，景钟初动八音谐。登歌已奏迎神曲，天步雍容上午阶。
龙麝香从十里传，绕墙红烛自生烟。纤云不度人声寂，风马云车下九天。
楼上红鸾扇影寒，楼前宣赦万人看。清台奏瑞初呈了，五色祥云簇彩竿。
天寒归路雪霏初，家近钱塘十里湖。乌帽举鞭谁画我，固应全似灞桥驴。
小窗梅冷一花明，卧榻尘空六尺横。多谢去年湖上雪，随风时到竹坡鸣。
八风占岁暖先催，喜色还从太簇回。庭下衣冠天咫尺，雪中宫殿玉崔嵬。
去年残雪在楼台，日上黄帘禁殿开。白髪小臣揩病眼，误随云气到蓬莱。
三尺金猊暖御炉，黄麾枝下奏番书。喜看万里朝元使，又上今年第一鱼。
桃花落后燕双飞，三度清明换客衣。犹有江南故乡梦，起寻杨柳插朱扉。
异乡多病复谁怜，怕见清明二月天。雪白吴儿觧歌舞，羡他携手上湖船。
报恩席止三千众，钱氏庵头六尺床。今日道人无旧梦，闭门打睡不开堂。
五岭人夸荔子珍，老翁何事始尝新。凭君试擘轻红看，不带开元一骑尘。
著枝犹有露华腴，谁把红纱罩玉肤。龙眼也随君并熟，一生空作荔枝奴。
小队将军过五溪，相看犹作梦中疑。回头欲问罨摩勒，乞得微甘是几时。
瘴岭蛮村万里赊，可怜生不近京华。荔枝犹想南中树，末利先看近世花。
东来坐见玉肌丰，识面中郎旧谱中。绝胜诗翁红万颗，暮年流落到泸戎。
当日梨园寿太真，荔枝香曲赐名新。麻姑蕚绿双回袖，舞彻遥知不动尘。
禁中分赐尽甘腴，旋琢壶冰积雪肤。闻道风流黄阁老，长须遗送玉川奴。
人把江瑶比荔枝，枇杷楟奈更何疑。桄榔叶外和烟树，想得青红半熟时。
樽前风味要人夸，瘴雨蛮烟度岁华。乞得水晶三百颗，绉红时看眼生花。
雾縠囊悬小树红，芳香应入笑谈中。世间绝韵须真赏，人物当先数阿戎。
闽岭今年荔子迟，生枝入眼可无诗。诵君胜句须衔璧，老将何由更出奇。
梦对清樽看玉山，荔枝空嚼水中寒。心知不与公同味，始信人生一笑难。
杨梅卢橘自成双，敢与冰纨作雁行。莫怪老翁频著句，书生说食是膏肓。
诗老盟成恐未寒，今年荔子不同餐。空排白玉千峰雪，却忆红砂九转丹。
销得銮坡荔子香，玉郎言语似君房。金盘何日分新果，五线先看补舜裳。
醉墨犹多御府珍，访求公后出华勋。知君家有荔枝帖，不减当年王右军。
欲与天仙论等差，短长何止但词华。谁人觧屈将军手，为脱乌皮六缝𫖇。
少陵诗瘦平生苦，太白才高一醉间。投得江心波底月，却归天上玉归仙。
拂色青衫不是粧，蘂珠宫里淡鹅黄。紫罗裳亦元无用，薝卜花应自有香。
高树层阴作翠云，月华霜晕醒余薫。人间韵少花俱俗，天上香来世未闻。
西湖南北两边山，牢落孤芳不奈闲。好遣长须挽黄粟，付他桃叶伴云鬟。
故国幽姿想自妍，只今谁与著诗怜。竹篱茅舍花开处，望断江西眼欲穿。
留香欲住正须阴，远引山林却要侵。绝韵有谁能画得，郎潜诗妙最知心。
玉折兰摧事已休，倡条无数绿阴稠。此花独与苍岩桂，风雨平分万壑秋。
先生初出后湖时，日落山寒醉不知。更上蹇驴何处去，灞桥风雪要渠诗。
名满人间未足多，胸中万顷著烟波。松江风月无人见，谁与玄真画钓蓑。
水上柴扉闭不开，苍山羔雁九天来。玉京已有神仙籍，莫怪青山唤不回。
屋角梅花欲弄晴，耐寒庭草尚晶莹。护霜云重知何事，留得芭蕉作雨声。
朱门深闭得香多，晓日烘帘气自和。此地有窗无一席，固应宜著病维摩。
江上南枝暖欲妍，小春时节又经年。谁知一点还乡梦，直到梅花树子边。
平生恨未识朱游，毎得清诗慰客愁。泛宅清苕真得句，挂冠神武更何求。
久厌朱袍裹玉仙，幅巾藜杖老山间。从今鱼鸟缘应熟，只恐鸳鸯债未还。
出头杰阁想峥嵘，当日佳名达裕陵。岂料生存华屋处，将军于此窖寒冰。
春风吹绉一池波，付与蛾眉席上歌。试倩韦郎追正始，风流犹不似元和。
晚唐风月一番新，弄粉调膏点注匀。谁与花材诗宰相，聘将花蘂作夫人。
淡中得味世谁知，晚岁因君识石芝。甘蔗何曾有佳境，人间只好诳痴儿。
自闻青壁是芝田，心到莲峰最上巅。且觅微甘供一笑，海中无药觧长年。
当年淮水未归时，紫塞天尘玉座知。今日临边须老子，莫辞万里拥双麾。
峡城真在楚云间，闻说丰年讼亦闲。獠洞无兵秋日永，满倾醽醁看青山。
断云飞在旧阳台，无复襄王梦里来。十二峰前何处是，郡楼凝望想徘徊。
白头人自日边来，泽国风帆破浪开。已近玉楼船又去，却回愁眼望蓬莱。
雨入青秧水满川，吴侬相对话丰年。时人尽说吴中好，看我苏常买薄田。
西来蕃使换毡裘，渡海风帆入帝州。醉里宫花红压帽，千年今日记千秋。
当年戈甲过垂虹，闻说楼船照水红。贼去烟波已如镜，却还风月与渔翁。
昔年谁此试青萍，很石中分剑气精。光熖未消刘项起，始知不杀是神兵。
久陪三馆瀛洲客，屡拜苍龙宰府茶。更觅惠山烹雪乳，余甘归与故人夸。
水从吴尾入湖流，身到江南第二州。故国旧交应笑我，十年飞雪上人头。
白板艅艎鐡裹头，吴歌声在藕花洲。故来急雨归何处，和月吹凉入柂楼。
卧随鹤鹭入荷香，笑却蒲葵借晚凉。冻雨酿云遮薄日，小舟添水送归航。
石龙喷雪绕山斜，桑苎祠间一幅纱。只对清流已无暑，未论绝品觧宜茶。
山僧知我去匆匆，旋印红泥乞老翁。拟唤人间三昧手，共分天上小团龙。
吴帆送我作东归，双玉重新见两溪。脚踏故乡犹未稳，仍携十品过江西。
两翁投老各华颠，往事重论亦黯然。只有高情无岁月，相看依旧似当年。
羸骖相逐犯风埃，行尽千岩未肯回。送我漳淮三百里，道人何止过谿来。
隔路仙凡欲问津，马头空厌没黄尘。伤心不到牛栏港，九子山应觧笑人。
剪水飞花点翠峦，未教全放玉孱颜。分明六曲屏风样，和雪新描著色山。
云意悠悠晚尚坚，玉尘犹未破清寒。不知谁把千岩雪，付与诗翁马上看。
梅山寄我近来诗，便恐诸郎气尽低。双井派中真法嗣，莫将轻比顺阇黎。
参得诗中句外禅，颇知经岁杜禅关。要须觌面亲分付，不免烦君一下山。
旧事无人作短行，湓江空自绕湓城。黄芦苦竹依然在，犹替琵琶作怨声。
捍拨难传不尽情，琵声裁尽继琶声。风流扫地无人说，只有空江旧月明。
跨江云梦不胜寛，楼在江声汹涌间。试看坐中寻得句，说君眼力尽时山。
楼前江水看镕银，江外淮山色未分。安得长驱鳄鱼手，为开南岳岭头云。
牢落偏州少士夫，一鸱求借是书无。道山堂外长廊下，黄卷如云记石渠。
雪花飞上白髭须，茧纸犹抄细字书。莫笑老翁儿戏子，政缘长日要销除。
铃索无声讼牒空，妙香寮外水冥蒙。长安故旧如相问，今在江西道院中。
校书天禄想诸郎，应在蓬山语昼长。记得去年秋七月，日斜香转曝书廊。
白头武部最风流，便是汝南陈太邱。折角乌巾人似画，与谁同伴两山游。
六尘欲要净三摩，辛苦修行奈老何。只得四休安乐法，一身受用已为多。
自笑区区老倦游，庐山今是我莵裘。暮年欲觅安心法，他日敲门问四休。
雨从今日十分晴，病后春应一倍增。著地已无残岁雪，挂簷犹有上元灯。
薄罗初欲换单衣，社肉裁分燕又归。唤得春来却催去，满庭红雨杏花飞。
病余犹著杖藜扶，临水依然一老夫。不用苦烧红蜡烛，桃花解笑白髭须。
飞尽江南泣雨枝，韵高犹共雨相宜。洗粧只有唇红在，也胜桃花好面皮。
伤心不见玉扶疏，丹杏缥桃亦甚都。只恐此君零落后，余芳要自不如渠。
水平真欲见秋毫，碧海无人掣巨鼇。多谢西风卷烟雨，肯来湖面作波涛。
孤山十载饮湖光，更入江西鸥鹭行。官舍一生常近水，前身应是水仙王。
白雨跳珠水上鸣，雪花吹浪酒边行。不嗔燕子飞将去，最爱鸬鹚睡不惊。
拟倩花枝当绮罗，更烦莺作缓声歌。未残春色犹堪惜，已老周郎奈若何。
树里金衣不露身，欲寻啼处了无因。绿阴长得成何事，遮却黄鹂最恼人。
江南草长乱啼莺，睡足南州得细听。最爱欲歌还欲住，伴人如梦亦如醒。
江城木落又秋高，归梦难成客鬓凋。拟倩西风吹雨去，莫来窗下打芭蕉。
半昏灯火宿斋房，惊见梅梢破蜡黄。夜静月斜帘不卷，步虚声里得花香。
大年著色山前雨，摩诘无声句里秋。已是湖山无限好，更栽芦叶伴轻鸥。
甘王祠下杜鹃啼，句句声声是说归。安得一家三十口，似君两翼解高飞。
千秋但有一渊明，肯脱青衫事耦耕。政使汉朝俱此老，都门谁祖二疏行。
穷甚亦须缾有粟，天寒可遣妇无裈。杜鹃不大知人意，归计应须与细论。
记得东风隔水村，偶逢幽艶荐芳樽。今年多病无行乐，更怕春寒不出门。
春来花草尽关愁，风雨妨人懒出游。不见鞓红去年面，可怜孤负玉风流。
东君无意惜花残，留得青山隔雨看。可怪天公不怜客，绿阴成后却春寒。
北湖看雨两春余，忘却渔村笠泽居。去岁莺花犹是主，今年须鬓不胜疏。
花到酴醿欲尽时，一春已是燕游稀。旧来持酒听歌处，乞与东风燕子飞。
长安市里人如海，静寄庵中日似年。梦断午窗花影转，小炉犹有睡时烟。
几日春风自在颠，谁家相唤上秋千。难留花住那堪雨，不奈天寒更禁烟。
洛红闻说烂如霞，应著青油密护遮。莫剪姚黄供老眼，使君头白懒看花。
韦郎诗淡少人传，贪看仙书不爱眠。闲磨小团新样月，拨灰重试古龙涎。
西施乳白鱼供箸，樊素唇红果荐新。不恨江干春晼晚，旅庖犹是慰愁人。
落絮天慵草渐匀，最迟红药又成尘。苦无黄鸟能歌舞，连日春阴闷杀人。
燕梁夫妇几时归，养得新雏总解飞。投老卜巢犹未定，可怜人不似乌衣。
从他白髪三千丈，莫管人生七十稀。满载月明歌一曲，到花亭里醉中归。
春去无花伴白颠，旋栽红艶照霜前。髯郎莫剪柔柯去，留作秋风一醉眠。
一年身寄水南村，谁把禅床一席分。去住随缘本无意，道人踪迹似孤云。
竹坡无物可关怀，只有青山眼为开。未识灌溪真面目，烦君著句画将来。
黄梅雨熟汝辞家，数得秋风到藕花。书里悬知有归日，醉中不复问年华。
庐峰今已卜菟裘，心共长江日月流。莫待西风雕绿草，速来随我上归舟。
闻说朱栏照眼新，一溪清浅共谁分。可怜桥下无情水，不遣龟鱼识使君。
与师同是一山云，吹落江西却再分。聚散人生俱似梦，虎溪重过不烦君。
先生自以滑稽雄，何事偷身入汉宫。跨鹤乘鸾本无定，安知不到此山中。
平生著酒满葫芦，醉上禅床不用扶。更把酡颜惊世俗，方知肉眼是凡夫。
谁谓灵泉易感通，解令少妇却愁容。道人应为众生说，此事如何著得侬。
鹊尾烟横不卷帘，莫嫌好客坐无毡。道人此室知何用，留与衰翁听雪眠。
跨鞍不作永城留，马上烟销霁色浮。便恐匡庐来入望，此行今日是江洲。
七十诗翁鬓已华，平生未识水仙花。如今始信黄香错，刚道山矾是一家。
天香不染麝煤烟，家近龙宫宝藏边。世上铅华无一点，分明真是水中仙。
青裘短袂瘦躯长，拄杖横担古锦嚢。变尽形容人不识，家僮应怪贺知章。
少日无心佩紫嚢，一生裘葛是衣裳。但知野服寻山便，不学唐装又晋装。
扬雄新著草元书，却笑相如赋子虚。借使曲终方奏雅，比君符命复何如。
雪帐垂空万事休，醉来高枕竹猫头。不知金谷园中障，输与侬家几百筹。
荆王翠羽衾中梦，太尉销金帐里歌。若以道人银色界，虽无欢笑亦无魔。
一身和影共婆娑，看尽人间两鬓皤。要好只销长闭戸，便开三径已为多。
曲栏干外水平阶，池上朱扉绕翠苔。燕子飞来人不到，鹿葱花在雨中开。
雕尽朱颜白尽头，种花本为欲忘忧。谁知花上风和雨，添得周郎一段愁。
小臣拜祝奉千秋，敕赐宫花忆满头。今日江边揩病眼，五云常望帝王州。
吾皇一出万方春，自合倾心祝至尊。乞得养疴闲地禄，此生尺寸是君恩。
花里飞来粉翅疏，香罗扇上得形模。只缘容易无人爱，但说滕王蛱蝶图。
小扇题诗墨色新，碧纱囊剪藕丝匀。月团常在纤纤手，不用流苏拂暗尘。
数枝临水见纤娥，新采红蓝染袜罗。传语薫风莫吹去，且容留眼看微波。
家近平湖草树青，几年于此寄高情。有时亦为衰翁出，谁道庞公不入城。
不见前贤畏后生，一闻君语为心倾。何时却约高轩过，重听门人说老成。
山下清泉古甃寒，百年谁为发幽潜。可怜昔日供茶鼎，曾与先生当谷帘。
久把西湖作故乡，至今清梦到湖傍。分明昨夜经行处，一色梅花十里香。
春云收尽忽斜阳，梦里梅花带雨香。却上小舟谁是伴，回头只有櫂船郎。
鸡头子熟客新尝，流落空嗟各异乡。红线绿荷香里梦，十年灯火记钱塘。
翻香引睡一胡床，剥芡寻诗度日长。若得长闲了无事，人生如此亦何妨。
星斗阑干云翳销，黄昏犹未有微飚。谁将枕上三更雨，卷作钱塘八月潮。
山南未作小徘徊，坐想奔流万壑雷。三峡桥边风雨样，先将此谶入诗来。
舟在琵琶旧日亭，玉箫更弄月微明。湓江故事新歌曲，便是香山此夜情。
前度刘郎迹已尘，交亲零落倍伤神。桃花句好人何在，忍看风摇燕麦春。
日饮无何自醉醒，平生种种是真诚。不须私作门人谥，君亦从来苦畏名。
中郎已老元无子，灵运为僧只在家。斗酒只鸡吾欲哭，不知谁为作侯芭。
李广平生竟不侯，功名看得鬓霜秋。学无西洛时难偶，人似南金价未酬。
投笔文场日未西，春蚕食饱速于飞。充庭不是无前列，从此元江九肋稀。
百尺寒松老干枯，韦郎笔妙古今无。何如莫扫鹅溪绢，留取天吴紫凤图。
咫尺天湖号堵坪，先贤曾此劝农耕。若教一日归豪右，敢向黄公庙下行。
锦里春风徧海棠，别时无计奈红芳。山中桃李浑疑晚，犹有残红断客肠。
日迟风暖燕飞飞，古柳高槐面翠微。卷上疏帘无一事，满池春水照蔷薇。
一番瘦笋羽林枪，松架阴阴尽日凉。绕屋云烟无定态，连山草木有真香。
蟹汤兔盏鬭旗枪，风雨山中枕簟凉。学道穷年何所得，只工扫地与焚香。
后园杂树入云高，万里长风夜怒号。忆向钱塘江上寺，松窗竹阁瞰秋涛。
张生鞍马客幽都，却笑灵光笔法粗。祗今白首风沙里，忆向江南见画图。
江南春水碧于酒，客子往来船是家。忽见画图疑是梦，而今鞍马老风沙。
昔人仙去断丹梯，憔悴深山吐绶鸡。百转和鸣非我事，漫将锦服擅幽栖。
旌旗风暖飏春晖，的皪寒光照铁衣。壮士衔枚听传令，边鸿敢傍阵云飞。
奏罢清笳听凯歌，行启细柳拂雕戈。征人尽道从军乐，城上黄云喜气多。
天兵十万拥貔貅，紫塞年年大有秋。不是颉羌求款附，为君唾手取灵州。
正塞从来豫虏谋，好将忠赤报衙头。速修朝觐趋丹凤，乞汝河西十二州。
王畿诸将戍沙场，亦有家书寄雁行。不说边庭征战苦，侍郎恩意似汾阳。
丈丈蛇矛锦甲新，虬须虎头汉将军。弯弓盘马当牙帐，双发鸣髇入塞云。
控弦十万汉蕃兵，行鼓分屯细柳营。白面元戎心似铁，不教羌骑近长城。
崆峒猛士射雕还，三石雕弓月样弯。为问辕门何似勇，划骑生马注南山。
招马红旗绣浪开，战鼙百面打春雷。南山万仞阴崖险，似箭红尘一溜来。
年□筋力觉潜衰，自楚逾年复此移。偶见旧题追古昔，只应风月似当时。
春花凝露草凝烟，讼简民淳屡有年。每念旧山归未得，何妨于此醉林泉。
星星双鬓已惊秋，尚窃州符只自羞。官冗更无丞掾委，谁哀老子得遨游。
山深风露易凄清，树老于人若有情。万里好秋寻不见，一花香处便分明。
滩声嘈嘈杂雨声，舍北舍南春水平。拄杖穿花出门去，五湖风浪白鸥轻。
朝入羊肠暮鹿头，十三官驿是荆州。具车秣马晓将发，寒烛烧残语未休。
老竹排簷谁手种，山日未斜寒翠重。六月散髪叶底眠，冷雨斜风频入梦。
冬凋峰木雪缟庐，落眼青青却笑渠。花时吹笋排林上，吴州还见竹溪图。
烧灯过了客思家，独立衡门数暝鸦。燕子未归梅落尽，小窗明月属梨花。
鹤鸣九皋秋夜永，纸帐芙蕖卧灯影。九州之外更九州，谁解摩心发深省。
看了青灯梦不成，东风卷雪落寒声。半生客里无穷恨，告诉梅花说到明。
意在天台住过春，雪崖流水断桥分。今因送子入青嶂，老梦荒荒落冷云。
愁中有句可消除，客里无人问所须。竹屋青灯雨声冷，白头相对话江湖。
窗中远看眉黛绿，尽是当年歌吹愁。鸟语夕阳人不见，蔷薇花暗小江流。
小舟为我载月色，白沙翠竹光相射。自从李白下金陵，四百年无此豪逸。
道人挂口苍烟里，万象无声忽转雷。老去不知尘世事，东风又上屋头梅。
青眼相看君可知，精神浑在艳阳时。只因嫁得东君后，两泪相看是别离。
骖鸾驾鹤上青田，万壑千岩古洞天。堂上弦歌真吏隐，不愁淮浦有风传。
春光欲动草芊芊，水绿山青上濑船。若使周公但茅屋，雪袍宁醉楚江边。
几岁飘零领外祠，新衔不带假银绯。寻鱼不管娇痴女，措大从来自绿衣。
平生未省历瓯闽，叠𪩘层峰困旅人。珍重鲍娘诗句好，江南别是一家春。
两州水向岭头分，入眼溪山处处新。春色故应无彼此，江南未必胜瓯闽。
决遣惭非朱子元，纷纷讼牒拥𬨎轩。自嗟虚忝皇华使，材拙将何广上恩。
滮田苒苒新苗出，烟陇翛翛宿麦黄。正是春晴蠺月好，家家织妇采柔桑。
尘垢纷纷漫扫除，可怜干死蠹书鱼。何须更待青藜照，只合斋心读误书。
谁知至宝秘冥山，费尽聪明觅转艰。漫说化城为止息，我今已得髻珠还。
徧覆包容等太空，乾坤都在范围中。须知一点灵台地，妙湛圆明未易穷。
凡圣同居亦偶然，谁知龙藏结良缘。闻公旧有谈天口，为借深潭五百年。
华鲸祗为催晨粥，想像沧波夜不冥。香饭已闻钟鼓响，何须呼唤若丁宁。
君既择臣臣择君，胡为委贽事愚人。李生若是真王佐，岂向偏方遽杀身。
本来无物可修治，一击当年何所知。拱手问师都不语，等闲拈起布毛吹。
列戟排鎗几百竿，森森直节逼人寒。从初一击心方悟，筛月吟风尽可观。
世祖驰驱复汉家，故人髙卧老烟霞。至今只说羊裘好，拜衮谁思邓仲华。
云涛雪浪蹙天浮，隐隐征帆去未休。蛟蜃伏藏舟楫穏，将军何用说防秋。
文章小技等秋毫，鄙作空令笔史劳。闻道东家方给札，柯籐谷楮两相髙。
眼看时事又更新，尚对黄花笑逐臣。凫鴈去来缘底事，功名真复付何人。
女子争桑事至微，两国暴骨实堪悲。太行孟门岂崭绝，坐觉人情尤崄巇。
两宫北狩未能归，岁岁愁看塞鴈飞。马上勤劳天子诏，莫教霜霰拂龙衣。
淮南千里少遗民，万顷膏腴变棘榛。辟地营田真上策，稻粱已见满仓囷。
万幕如云振鼓鼙，角声呜咽马惊嘶。亚夫持重惟坚壁，应为桑榆太白低。
闻道淮西遏贼锋，捷书半夜到行宫。投戈尽是三齐士，不用鲸鲵志武功。
签军五万立降旗，虏将仓皇去莫追。已出寿春三百里，将军旋旆整归师。
君王圣武自临戎，诸将欢呼战必躬。不是江头旗鼓出，退师安得却成功。
再岁吴门赋出车，庙堂谋断两相符。中兴功业休嗟晚，收复关河是壮图。
皇朝德泽浸寰瀛，伪虏乘时敢抗衡。南北生民皆赤子，自然不战屈人兵。
溪山缭绕逾千里，水陆驰驱阅五州。不是江鲈胜肥羜，此身那肯便东游。
塞侯微巧为求名，司马巧宦至九卿。汲黯戆直安仁拙，千载悠悠谁重轻。
廷尉结袜名愈重，力士脱靴谗遽臻。君子小人所怀异，择地而行乃保身。
司马万事只称好，司空老矣三宜休。处世何庸夸蹇蹇，济时无术早抽头。
啄腐吞腥聊当肉，消烦止渇必资茶。凭君为汲松江水，活火煎来泛乳花。
当衢甲第起青烟，曾见升平富贵年。一旦凄凉人事改，不劳优孟戏君前。
绿叶盈条巧剪裁，余花犹有两三开。新来试手移桃李，待向茅堂取次栽。
大姓输钱欲赡军，州符县帖閙如云。于今却羡钟山老，用尽经纶得二分。
山遥水阔方通婺，笋嫩鱼肥已胜衢。寄语长潭隐君子，别来薇蕨味何殊。
白足苍颜老行全，曾随逐客海南边。愿将一滴曹溪水，救取城中劫火然。
折得寒梅全未开，铜瓶贮水养根荄。临鸾竞洗晨粧面，疑是春风入户来。
虚堂卧听雨如倾，却讶蟾光透牖明。起唤仆人犹未醒，楼头挝鼓报三更。
沦身绝域久睽孤，投老归来鬓髪疏。不但髙人能笑我，此生安敢食鲈鱼。
三年海上牧羊群，已分沙埸寄旅魂。满面尘埃人不识，相看惟觉语音存。
风霜不改旧茅茨，自悔轻身触祸机。丈室本来无一物，犹存禅榻待翁归。
黄童白叟喜相迎，底事吴侬亦有情。绝域归来真异事，幸逢西北罢戈兵。
萧萧草木映疏篱，猿鹤相看似见疑。大雅保身还自愧，不须更诵北山移。
南北飘零三十秋，乱离重到旧扬州。田园芜没身空老，却羡如今马少游。
投老耽书未肯休，世间万绪判悠悠。草堂盖罢浑无事，犹待翻修五鳯楼。
麦陇风来翠浪浮，霏微小雨似深秋。野亭终日卷帘坐，清樾对啼黄栗留。
漫郎无处觅归田，江北江南水拍天。斗搂十年尘土梦，秋风吹上钓鱼船。
低昂绿树春骄我，偃蹇青山气压人。远山故作低眉恨，好鸟能为缓颊声。
回仙画像留东壁，薜荔团𪢮拱尺余。昔日丹青今是否，断编何处觅全书。
欲知古寺传神处，便是东庵饮酒余。谁道逍遥蓬岛客，最能提唱竺乾书。
雷嗔旱魃蕴烦冤，海底驱龙碧浪翻。飞上九天作霖雨，端知昭格佑宸轩。
绿柄亭亭拆两枝，开花成实亦如之。诗翁想像浑无事，疑是昌宗总角时。
一干双花一扑红，秾花雕尽两心同。红成珠实心犹苦，疑是英皇怨舞宫。
有个官人靡恃己，著领蓝袍罔谈彼。面上带些天地玄，眼中更有陈权委。
落日泉声咽梵宫，依簷山色翠摩空。刘晨去后门长启，时见桃花满地红。
易理分明在画中，谁知易道画难穷。不知画意空笺注，何异丹青欲画风。
天下纷纷吹战尘，我来佛陇悟修身。依然猿鹤如相识，知是山中几世人。
试把人间比梦间，也须回首旧家山。人生待足何时足，未老偷闲却是闲。
汉楚存亡谈笑中，子房初不有其功。闭门辟谷思轻举，肯叹淮阴犬与弓。
设醴当年为穆生，偶忘微礼便辞荣。固知申白无先见，衣赭髠钳始自惊。
帝座髙悬汉客星，樵渔今亦想英声。钓台直下三千尺，谁谓先生只钓名。
殷侯左降惟书字，陆相南迁不著书。今我新诗三百首，坐令二子觉区区。
日照溪光碧起鳞，溪头鴈鹜自成群。可怜独鹤归何处，万里相随一片云。
烟霞深处一亭闲，石磴萦纡紫翠间。但觉峰峦劳顾揖，不知身到武夷山。
一溪九曲贯群峰，演漾轻舠浅碧中。杳如误入武陵去，落花流水山重重。
风舞芳林鬓脚垂，朝云行雨湿仙衣。不知当日缘何事，化石山头更不归。
玄化升真十六天，灵仙蝉脱翠岩前。金坚玉润留余骨，密锁烟霞几百年。
百丈清潭合两溪，澄波莹滑碧琉璃。神龙端向潭中睡，何事能容网罟垂。
奇石腾拏竹树苍，奋髯矫首据崇冈。山深怪底无豺虎，端畏溪头百兽王。
铢衣珠珞宝花冠，宴坐翛然山水间。应为武夷泉石好，不殊海岸补陀山。
仙人戏睹翠蛾眉，空有花余照夕晖。云月娟娟风袅袅，尚疑玉质在帘帏。
粲粲三英傍碧溪，玉肌云鬓晓参差。想因巫峡行云日，记得湘江解珮时。
仙官读彻蕊珠篇，几案岩中自寂然。昆阆图书藏策府，谁言孤陋解成仙。
仙艇何年插翠微，云篷烟櫂尚依依。凌虚欲鼓天边柁，唤取双龙背负飞。
磔磔天鸡啼晓烟，仙家风景镇芳妍。自从彩翼飞仙后，只有遗栖寄岭巅。
玉棺插徧两岩傍，石罅开如小洞房。炼就阳魂归紫府，空余灵骨此中藏。
当年天姥戏溪边，二石遗踪膝宛然。却笑茂陵缑氏迹，只凭方士口中传。
仙家何事亦赢粮，廪石团团峙道傍。应驾斑龙耕紫石，深储芝玉廪中藏。
谁铸三钟栾乳形，不须笋簴自能鸣。仙君欲奏宾云曲，只感清霜便发声。
洞天击鼓集群仙，石作髙楼锁翠烟。万籁不鸣霜月晓，冬冬犹听鼓声传。
金鼎丹成透碧天，尚留丹灶在层巅。一丸五色光腾夜，乞取从教作散仙。
玉指纤纤烟霭中，挥云映日掌微红。只疑华岳留踪后，更向闽山映碧峰。
三层灵峰气象豪，喷云泄雨不崇朝。悬崖峭壁无人到，只恐峰头是碧霄。
谁画千年老令威，丹青今古照清辉。玄裳朱顶苍崖畔，岂忆冲天万里飞。
髙峰崛起翠微屏，何事呼为大隐名。自是市朝人不到，非关洞户锁峥嵘。
虎啸猿啼月满天，山僧宴坐正安禅。不知只履归何处，尚有庵岩名字传。
云去仙机杼轴空，报章何日已成功。天孙织就烟霞锦，吹落溪山夕照中。
危峰孤峭与天通，犹有当时羽化踪。仙驭自随鸾鹤远，玉楼金锁白云封。
昔年雕虎啸幽岩，千里清风皱碧潭。虎去岩空风自远，一林花雨落毵毵。
钓石峨峨枕碧溪，仙人于此亦垂丝。想当月白风清夜，正是寒鱼食饵时。
炼气为金铸剑成，且将顽石试青萍。光铓郁郁冲牛斗，斩尽妖魔若发铏。
玉府锵锵玉笋林，谁将移种翠岩阴。斓斑犹带当时箨，照水笼烟几百寻。
天风吹折碧琅玕，神化茫茫接岂难。鳯髓鸾胶天上有，世人休作等闲看。
林花不逐岁寒凋，半岭烟光媚远霄。须信仙家风景好，四时峰岫紫岧嶤。
尘缘洗尽便神仙，泉石幽奇即洞天。我欲云崖结茅屋，侍从天姥借车钱。
洞生毛竹绿猗猗，枝干扶疏满洞垂。传是群仙游息地，蔽藏不许世人知。
小溪诘屈巧萦回，行到睎真景更奇。路转山回疑不见，此中凝望却参差。
岩畔阴森橘树垂，青青亦有歳寒姿。我来恨在秋风后，不见霜包结实时。
阴崖翠竹自檀栾，痩节疏枝特地寒。虽未化龙归洞府，正宜和月扫天坛。
青山中有一道士，独卧烟霞昼掩扉。踏雪叩关知意重，拥炉相与话真机。
诛茅独占溪一曲，时有白云来伴宿。自言身在此山中，暮暮朝朝看不足。
清梦先曾到武夷，玉峰积雪倍幽奇。小舟游罢寻归路，恰似翛然梦觉时。
一别闽山三十年，重来相见两依然。烦师录示当时语，犹喜曹溪一派传。
一树梨花傍小轩，结根幽寂更芳妍。东君有意怜流落，故遣瑶姿堕目前。
晚来急雨作轻寒，只恐梨花落点残。唤起小童窗外看，玉妃何事泪栏干。
花开好鸟晓关关，惊觉幽窗小梦残。宿酒未醒慵起早，透帘红日上三竿。
萧萧槛外翠琅玕，瘦节疏枝特地寒。谁谓幽居太寥闲，此君长此结清欢。
春光淡荡一番新，花气氛氲恼杀人。只恐花飞春又老，须将酩酊对芳辰。
清晨开卷坐幽窗，深注炉烟一缕香。汲水养花颜色好，向人端似炫新粧。
春日迟迟午睡浓，梦魂飞过浙江东。无端花底间关舌，唤起搔头两鬓蓬。
寂寂春林杜宇啼，劝人只道不如归。我今归思何须劝，借尔翩翻两翅飞。
春色困人浑似酒，花枝照眼恰如人。东君若解怜愁客，莫使花飞减却春。
漠漠轻烟度短墙，春寒料峭怯罗裳。惜春只怕多风雨，云影披离漏日光。
幽禽百啭舌如簧，院宇深深花木香。飘泊伤春惟泥酒，不知林外已斜阳。
谁使鸣禽自在啼，感春端似惜芳时。一枝暂寄休饶舌，静处须防挟弹儿。
春来南国蔼韶光，百卉嫣然竞早芳。语燕啼莺将婉娈，游蜂舞蝶已颠狂。
青鸟飞来动槛花，翠衿绀趾哢交加。向人自解传消息，疑是来从阿母家。
微月笼云黯淡明，忽闻索索雨来声。可怜窗外梨花老，一夜飘残雪片轻。
聒聒鸣鸠唤雨来，萧萧寒响滴空阶。不知逐客伤春恨，多少残英点翠苔。
飘风骤雨饷时间，堕蕊飞花满地殷。自是群芳将结实，非关风雨故摧残。
桃花零落逐风飞，地上红多枝上稀。春色陡然归艳杏，梢头还欲衒芳菲。
南方春早花亦早，烂熳开尽枝头红。记得上林当此际，游人殊未探芳丛。
一年春事遽如许，千里旅愁何似生。浊酒饮余惟五合，残书读尽忽三更。
谁道幽兰是国香，山林僻处更芬芳。从今借得佳人佩，伴我春堂昼梦长。
特地闻时却不香，暗中芬馥度微芳。寂然鼻观圆通处，深院无人春昼长。
喷了清香开了花，却归盆槛付公家。来春花发香尤好，预借幽根茁露芽。
纤纤碧叶浅黄花，暗淡香飘物外家。培壅莫教摧露下，春风岁岁长灵芽。
去年玉辇侍端门，灯满鼇山讶晓暾。寂寞沙阳山水里，也将膏火照黄昏。
应为飘零有故侯，竞将灯火簇谿楼。田夫野妇盈衢巷，怪我还能与共游。
六様根茎妙入神，两枝风雨更清新。此君族类须收拾，莫使飘零叹失身。
瓶水养花花已老，零落春风寒不扫。从教几案积残红，尚有余香慰衰槁。
太官饱食厌膻腥，却喜沙阳有竹萌。山蕨迩来尤脆美，一杯聊试煮坡羮。
平生行事见真书，草圣空惭点画疏。今日试临寒食帖，却疑羲献不难如。
中宵骤雨驾惊雷，逗晓盘涡毂浪来。端恐谿神似河伯，望洋向若始知咍。
雨过浑流涨晓溪，茫茫烟水拍春堤。凄凉柱史凭虚阁，犹忆都城水自西。
春夜沈沈气倍清，残编读彻忽三更。金釭挑尽空搔首，又听簷间雨滴声。
平生最喜夜看书，人静心闲乐有余。识尽古人兴废事，何如一枕梦华胥。
中宵风雨透窗纱，独坐无聊却念家。三月浙江无信息，寒灯何事结成花。
至行孤高金不坚，犀颅鹤骨自巉然。宝峰即是如如体，何用归休更觅禅。
幽人怜我葺幽轩，为植名花满槛前。须信人穷天未厌，炎晖变作养花天。
铜漏丁丁杂雨声，夜凉兀坐已三更。十年奔走成何事，依旧韦编对短檠。
本来佛法无多子，正觉菩提弹指超。谁信曹谿一滴水，流归法海作全潮。
退之呵佛乃知佛，王莽崇儒岂信儒。救弊自须烦诋毁，即真安用假诗书。
断云飞雨过溪来，簷溜萧萧泻暮阶。一饷清凉驱热恼，可怜襟抱向谁开。
栉栉银云点太清，一天风露月华明。数声何处吹横笛，引起离家去国情。
先得朝阳一段红，何年鸣鳯集梧桐。归舟行到湾环处，知是沙溪第一峰。
落日衔山隐半轮，桑榆残照起游氛。佳人怅望何时见，万里平凝合碧云。
叠嶪层峦枕碧流，七峰此地最奇幽。登临若会妙高意，便识德云真比丘。
杳霭青松映白云，地灵境寂好栖神。结庐占尽溪山景，安得超然真隐人。
桂华岁岁吐秋风，香满溪城十里中。怪底士夫多折得，移根初自广寒宫。
两峰凝翠对飞簷，缺处青岑出远尖。暮雨朝云时点缀，何须画栋与珠帘。
翠峰高阁两相宜，独倚阑干注目时。休问江山非故国，且将爽气慰梁谿。
平溪渌静见游鱼，十里无声若画图。但道曾经太史爱，不须污染目为愚。
炎月南闽丹荔子，绛绡微皱裹明珠。金盘数颗已堪赏，何况莆阳十万株。
岂无崖蜜十分甜，竞爱清严解变甘。堪笑区区弃捐者，半途回味始知惭。
蠲疴毒药宁便舌，逆耳忠言却利行。世上但能珍橄榄，那知言药更甘清。
白鹭孤飞映碧峰，皎如片雪落轻风。徊翔意态虽容与，心在清波寸鬛中。
嘉卉多生佛氏宫，一经鼻观便圆通。妙香来处非和合，岂在根尘吸染中。
鳞鬛从容戏碧漪，拈槌击拂更无疑。闻经听法都休说，自是鱼中有导师。
一缕铜𬬻沉水烟，庵中晏坐孰为禅。灵山法会何曾散，莲社高风尚宛然。
丹霞只在笑谈中，明月清风万里同。欲识德云真面目，却须行到妙高峰。
非佛非心须在我，即心即佛亦从渠。本来心佛都无有，幻化聊将示四衢。
扬眉下喝亦皆空，此性初无瞽与聋。若信见闻非耳目，瞽聋却解振宗风。
晃耀灵光真有体，从横妙用本无踪。须弥芥子非虚语，事理从来本自融。
片云出岫当何在，独鹤摩空自识回。若会去来无二相，丹霞应肯下岩来。
分枝擢干倐花开，长养初从寸许栽。欲识菩提能结果，灵根端自个中来。
银河清浅界烟霄，欲渡何须乌鹊桥。今我去家千里远，却怜牛女会今宵。
词臣谪去堕天南，诗墨从来榜寺簷。好事不须收拾去，世间遗集有香匳。
浥露披风浩莫收，嫣然秀色照清秋。佳人日暮来何处，翠袖红粧相对愁。
叶卷须虬朵朵圆，化工如解刻雕然。金灯玉柱归天上，何事生来小槛前。
但见风来摇翠尾，那知露下濯红英。色空须信元同体，谁把丹青与染成。
花蘂成冠巧学鸡，刻雕谁谓染胭脂。晓来得雨犹鲜好，却似昂然欲鬭时。
皓髪庞眉四老翁，商山采尽紫芝丛。安刘毕竟成何事，空堕留侯巧计中。
落魄刘郎仗众谋，无心将将却成优。谁言大度能容物，旧怨还封羮颉侯。
闻说飞蝗起自淮，势如风雨渡江来。我家岁事何须虑，只恐人言不是灾。
昼观书传夜观星，感愤陈辞出至诚。梓柱指明王氏切，优柔不断岂能行。
白苹红蓼满汀洲，淅淅西风古渡头。寒日无情又西下，清溪不语水东流。
桂香泛泛满秋风，十里沙溪一望中。景物随时慰牢落，羁臣那解感飘蓬。
日轮隐隐落西山，尚有残阳木杪间。暮暮朝朝成底事，可怜飞鸟自知还。
林中轻素起寒烟，两两飞鸥傍钓船。心在江湖归未得，晚来幽独更凄然。
白云点破乱山青，影落寒谿晚更明。谁谓天涯无鴈到，雝雝初听两三声。
萧萧南浦白云秋，枫叶芦花相对愁。何必更穷千里目，乱山凝碧满溪楼。
清霜夜落梧楸树，脱叶惊风陨如雨。一番扫尽一番新，策杖闲将黄叶数。
碧山盘屈白云凝，竹径通幽水石清。门对演仙千古在，道人何事学无名。
文彩飘飖青琐郎，朝班同望赭袍光。岭云深处观题句，使我幡然念帝乡。
当年狂直叩龙墀，谪堕闽山省旧非。须信寛恩若天地，才周岁律已容归。
云山一带碧崔嵬，迎我南迁又北回。岁籥才周两经历，此行端为武夷来。
秀气蜿蜒作武夷，岩峦窈窕白云飞。再游未尽平生兴，六幅生绡画得归。
岩洞嵌空凿翠崖，一泓云液贮琼瑰。幽人须信耽泉石，茗饮相招特特来。
当时亲迎到吴园，屈指重来十七年。身世恍然如一梦，从今归去老林泉。
一梦神游紫府天，觉来身寄驿亭眠。何须怅望吹箫女，独跨青鸾入翠烟。
天滑云腴凝不流，岁寒迂骑过南洲。黄昏孤馆沈吟处，赖有江梅慰客愁。
江南为客见江梅，似为行人特特开。数点枝头凝玉雪，隔窗和月送香来。
水落潮干人取途，西风索索响黄芦。沙头惊起数行鴈，恰似旧藏芦鴈图。
维摩丈室何年设，满目江山自风月。道中试露默中机，千偈澜翻本无说。
默堂前对五松山，敌面机锋一瞬间。禅客相逢休拟议，草鞋价直欲谁还。
半生游宦鬓毛霜，依旧图书对晓窗。卯酒一杯春日暖，卧听鸣橹下清江。
居士终朝只念归，日行百里尚嫌迟。小窗春梦分明到，叹息啼乌唤觉时。
春夜沈沈灯影明，卷书兀坐忽三更。不知船外风多少，但听满江波浪声。
波涛漠漠雨纷纷，夜泊江南烟水村。慨念平生都不寝，可怜心事向谁论。
督府繁华一扫空，须知狂寇计非庸。庙堂若为苍生计，早筑高坛拜卧龙。
巨盗乘虚起浙东，猖狂如在笑谈中。钱塘犹喜官军复，破贼须从此立功。
万顷春江彻底清，天风不动镜泓澄。画船安稳摇空翠，疑在琉璃地上行。
江水春来绿似蓝，临流髙石翠巉岩。波恬舟稳已堪喜，况是清风借一帆。
江豚出没白波中，十丈神鱼跃晚空。知是阳侯怜我拙，故教来助一帆风。
露气漫漫欲结霜，扁舟夜下秣陵江。烟波如席月如昼，快意倒尽黄金缸。
平生闻说蒋山勤，今日相逢过所闻。还似泉公唤居士，一声吹散满天云。
行过钟山到定林，青松一径白云深。三间古屋昭文馆，那有沉迷富贵心。
石作方池紫翠崖，湛然定水贮琼瑰。何须功德标为八，万行圆成自此来。
倐忽风云接地阴，扁舟系缆暮江浔。波涛何必深为阻，万里归来一寸心。
达磨当时一苇杭，栖栖暗度白沙江。不知双履归何处，吸尽西江属老庞。
圆顶方袍复旧仪，欣欣便觉众情熙。可怜尽堕狙翁术，暮四朝三元不知。
云涛万顷连天雨，波上双凫自容与。风髙江阔烟水寒，日暮相将何处去。
昔年试吏得江城，一纪重来若隔生。惆怅旧游谁可语，南园春色却多情。
春风初入牡丹枝，国色天香艳姣姬。堪笑谪仙犹半醉，清泉沃面与题诗。
康时致主接英游，姚宋开元第一流。憔悴三闾空泽畔，离骚终日念灵修。
郑衞曲终才雅奏，词人赋咏本多夸。未能句语全无颣，犹贵琼瑜不掩瑕。
压架酴醿翠蔓柔，经春芬馥未全收。主人邀客醉花下，共喜王师破蔡州。
山馆风光随分好，方塘碧长萋萋草。杨花摇荡入疏帘，又是一年春色老。
一派飞泉落坐隅，跳波沸石散成珠。道人谛看空蒙际，颗颗圆明定有无。
孤峰秀拔翠嶤岧，峰顶虚无是紫霄。从此上宾朝帝所，直须穏跨玉龙腰。
溪流宛转若翔鸾，翠色涵虚特地寒。底事舞余窥碧沼，袛应误作镜中看。
右军真是墨中仙，到处成池岂尽然。祗有此间疑可信，白云书法至今传。
光射苍岩石镜屏，我来一现岂无情。谁云显晦知时节，长伴空山寒月明。
石甃灵汤列道周，玉池金屋未相侔。涤尘时有幽人到，不与骊山共一流。
石耳峰前松桧香，月华天影夜茫茫。道人试道依溪水，何似曹溪一派长。
送我谪官迁姊殡，人生如汝亦劳哉。他时寄骨西江上，烦汝还须得得来。
偶然一病便休官，万石岩中处已安。底事书来犹剩语，也知习气扫除难。
年来百念冷于灰，梦到江湖又一回。从此故人音问近，洞庭秋色鴈初来。
促织哀吟不自劳，草根床下夜萧骚。我为逐客宜无寐，何事齁齁至日髙。
磊落胎仙谁最宜，此君节操凛霜威。琴心试与弹三叠，从看婆娑舞羽衣。
黄精苗盛雪初融，叠叠峰峦紫翠重。岩前双鹿卧底事，秪应眷日长新茸。
春入群芳此最妍，露枝烟蘂褭成团。不知闲客来何处，独傍花枝仔细看。
红粧翠盖晓参差，水面浮游有戏龟。谁道千年解巢叶，也知曳尾已多时。
道人卓锡使泉飞，一派清甘满石陂。谁识灌溪真境界，也知只见沤麻池。
结庵雄踞妙髙峰，孤秀巉然万境通。不见德云空住处，却须相遇别峰中。
松萝荫翳色苍苍，盛夏南风草木香。普愿众生无热恼，不应身独占清凉。
翩翾啅噪绕髙簷，粒食枝栖安用贪。怒鬬不知缘底事，败毛轻毳落毵毵。
欲雨山云四面垂，空庭蚁战久相持。只应薄伐檀萝国，正是槐安献捷时。
修竹茂林山寺幽，蝉声如沸满清秋。吸风饮露无求世，嘒嘒何为噪不休。
月露凄清湿草根，寒蛩偏向夜深闻。随时感气成悲怨，不是来销逐客魂。
岁晚苍官鬓髪青，回风披拂自悲鸣。不容逐客多归梦，故作江湖波浪声。
森然绕槛翠琅玕，瘦节疏枝特地寒。底事叶垂浑不舞，金风零露夜漙漙。
玉洁烟轻一片深，飘然出岫本无心。孤飞远映碧天去，也解重来为作霖。
月出松林已半廊，故开窗牖纳清光。嫦娥应讶年来瘦，千首新诗书满床。
山禽唤觉不成眠，兴若长鲸吸百川。满酌甆瓯当金盏，陶然便作酒中仙。
安眠饱食更何求，只欠云腴茗一瓯。龙凤不须夸北苑，枪旗且与试中州。
平生长作蠧书蟫，老去犹资慰我心。毎到古人名节处，慨然掩卷一沉吟。
假榻禅房夜寂然，瓦炉石饼𦶟龙涎。霏微缥缈根尘际，吸引方知鼻观圆。
道人多种木芙蓉，晓着清霜分外红。万叶千花本何有，因空成色色成空。
昂然璀璨绕阶除，端似群雄领众雏。只有一冠无别德，谁云鲁国固多儒。
重阳旋觅菊花栽，青蘂萧疏殊未开。我似陶潜正无酒，休将冷艳笑空罍。
步屧秋风见蕣华，疏篱灼灼绕田家。朝开暮落君休笑，纵使多时终委沙。
秋风淅淅桂花香，花底山蜂采掇忙。但得蜜成功用足，不辞辛苦与君尝。
耕犂千亩实千箱，力尽筋疲谁复伤。但愿众生皆得饱，不辞羸病卧残阳。
不在山林不市朝，且将图史当渔樵。桂花想见秋来盛，香满西风取次飘。
兄弟埙箎人所推，棣华堂里远相思。艰难世路风霜急，正是鹡鸰原上时。
亲宾情话款衡门，把酒挥毫气吐云。何日寛思返三径，一樽重与细论文。
小阁峥嵘面九峰，暮天秀出碧芙蓉。孔明夲有躬耕志，却合归来看卧龙。
画舫临流四面通，绿窗面面有清风。年来始会虚舟意，正在江湖波浪中。
缥缈危亭枕曲池，红粧翠羽自参差。晚凉小饮谁同醉，定把圆荷当屈巵。
境寂心闲物物宜，倚栏更看岭云飞。晓猿夜鹤应思我，正好归时犹未归。
画栋飞簷俯碧流，何时归去舣扁舟。不须更把尘缨濯，直取冠裳裂即休。
落日西风粳稻香，畦间散策月荒凉。谁知万顷黄云熟，行客初看插绿秧。
笑续离骚赋远游，霜寒云梦杳然秋。何时把钓梁谿上，醉嚼蟹螯余罢休。
身闲且作地行仙，谪堕江湖岂偶然。幸有惠连诗句好，不妨青纸寄新篇。
初寒一醉万家春，尚有陶翁漉酒巾。五牧潘葑新酿熟，开樽应忆未归人。
维摩不二门中法，周庙三缄膺上铭。莫道寂然无所说，须知渊默有雷霆。
言默当时俱是智，可言而默亦非真。君看王导虽贤者，不语犹能杀伯仁。
言以多穷默取容，不如体道守其中。道非言默所能载，毕竟两端皆是空。
钟鸣谷响孰为然，因击缘声故有言。若会虽言本无说，从教千偈口澜翻。
桑苎尝来第二泉，翠松偃盖色相鲜。谷帘窦乳争多少，西子南威各自妍。
片云摇曳不胜闲，行尽江南处处山。岂解为霖泽枯槁，只思归隐碧岩间。
鼠能为虎亦何功，用舍之间系所逢。谁谓有皮为有礼，翦须犹得管城封。
中山毛颖久中书，鼠辈胡为亦可俱。寝庙穴居真得计，畏人端恐擢其须。
断垅连冈云梦西，楚王宫殿尚遗基。桂花半落垂黄橘，想见章华九月时。
章华夜饮晓从糜，翠被天寒雨雪霏。马足车尘竟何往，空令子革诵招祈。
常诵离骚澧有兰，那知谪宦憇其间。片云只鹤风方急，只恐飘零过别山。
此身又复寓精庐，丈室萧然一物无。每见招提心即喜，前生真是老浮屠。
轩槛虚明丈室西，丛筠佳木翠阴垂。游观物物皆深省，岂在闻钟欲觉时。
力小安能胜万钧，退藏深渺欲全身。大恩不报有余责，何必烦言浪指陈。
非才自丏罢钧衡，百念灰寒岂复萌。刚道资嚢上书者，不知谁继颍川生。
尼父乘桴居九夷，管宁浮海亦多时。古来圣贤犹如此，我泛鲸波岂足悲。
功似赞皇犹远涉，智如鹤相亦来游。世间万事非人力，只有安心百不忧。
苏子曾为海上仙，群龙三复绝韦编。我今日对羲文语，却恨公书取次传。
相逢千偈口澜翻，已是亲曾到夹山。猿鸟可能知祖意，飞腾青嶂碧岩间。
骨相崭岩心已安，松林谈道不胜寒。习之不会髙人意，便作天云瓶水看。
侍者何须召二空，一元调伏自知风。轩然栋宇翚飞处，何似当年茅竹中。
英雄割据老渔师，习气难忘凿此池。尚想兴酣髙会处，投身下取酒杯时。
大士当年白鹿驯，宝坊千古閟松筠。风流帝壻膏粱客，也解来为护法神。
寺枕清江荫碧梧，萧然景物类东吴。登临忽动思归兴，不待秋风可鲙鲈。
盘纡石磴白云间，风落岩花满路斑。峰岭横斜自重掩，个中真是小庐山。
傍山修竹翠檀栾，竦节疏枝碧玉寒。安得诛茅此君侧，世间浑作梦中看。
平生性僻爱溪山，偶得经行秪为闲。叹息迂程避烦啧，坐令南岳阻跻攀。
石廪巉天堆祝融，遥看山色有无中。寛恩异日容归老，先到衡阳回鴈峰。
恭闻南岳魏夫人，绛节霓旌拥玉轮。我欲他年受真诀，先从碧海涤埃尘。
邺侯奇谲世难知，放浪衡湘亦避时。懒瓒不知今在否，无心更与觅蹲鸱。
退之昔谪恶溪滨，精意能开衡岳云。我匪天穷坐人阨，试从山外望氛氲。
山空小寺依嵌窦，日暖幽禽转好声。万个琅玕一茅屋，何当此处寄浮生。
黄花翠竹真如性，大地山河清净身。欲识今时无量寿，不知瞻礼是何人。
春枕梦回孤馆悄，世故萦心愁不了。山深夜闲子规啼，残月满窗天未晓。
溪山此地蔼佳名，雨洗烟岚分外青。却恨征鞍太匆遽，无因一上万云亭。
赋诗曾送谪仙人，垂老翻游到海滨。梦幻去来何日了，且将病眼看嶙峋。
我亦乘桴向海涯，无人复献雨中花。却愁春梦归吴越，茗饮浓斟薄荷芽。
雨细梅黄荔子丹，殊方风物异江山。客愁望极伤心处，更听钩辀云木间。
万物焦枯谁作霖，片云成雨慰民心。奸邪逐去精忠雪，天意方知感格深。
一去闽山远玉颜，故人相遇有余欢。临风莞尔缘何事，应笑先生又失官。
玉质犹披翡翠裳，温泉浴罢蔼天香。回眸百媚嫣然处，羞死三千红粉粧。
窜逐流离老病身，天涯相见意相亲。粲然不用干金买，应记当年作赋人。
素淡丰容不自持，飬成妙质亦多时。不知巧倩东风里，含蓄清香欲待谁。
谓之曾诘笑何因，只笑明时窜海滨。晋以志穷莱以直，定兼我拙作三人。
海山僊子绛罗襦，雾縠中单白玉肤。知我远来相劳苦，故驰先使迓中途。
绛纱囊里水晶丸，偏得杨妃带笑看。休道马嵬当日事，只今何处是长安。
玉人纤指擘轻红，犹忆恩颁自汉宫。翠笼藤盘异当日，蛮烟瘴雨正蒙蒙。
荔子蛮方也自丹，不如闽岭为微酸。玉盘磊珂三千颗，犹忆甘芳绕齿寒。
百马崩腾耆旧悲，只今戈戟暗江湄。自知疏拙蒙恩重，犹得南来食荔枝。
泠艳幽芳雪不如，佳名初见贝多书。南人浑作寻常看，曾侍君王白玉除。
风露扶疏蔓翠藤，玉花剪刻见层层。清香夜久偏闻处，寂寞书生对一灯。
一纸书来抵万金，天涯慰我念家心。只今王室犹如此，回首东吴涕作霖。
荔子初丹色半青，玉肤未满已芳馨。欲题书后三千颗，须待烟林灿若星。
宾江两岸木绵飞，负郭家家熟荔枝。瘴雨蛮烟已萧瑟，可堪梅子欲黄时。
荔枝红紫已交加，龙眼新来又著花。便欲谋居不须去，咀冰嚼雪过年华。
森森榕木碧参天，夏日初闻第一蝉。美荫羡君诚得计，何须凄怨嘒风前。
未渡鲸波寇盗深，中原回首涕成霖。清愁万斛无消处，赖有幽花慰客心。
深院无人帘幕垂，玉英翠羽灿芳枝。世间颜色难相似，晴雪初残未堕时。
冰玉风姿照坐寒，炎荒相遇且相寛。缟衣纻带平生志，正念幽人尚素冠。
海上群黎亦弄兵，征车数月旅山城。稽留谪命兢惶甚，正坐绯巾惩沸羮。
沈沈碧海绝津涯，一叶凌波亦快哉。假使黑风漂荡去，不妨乘兴访蓬莱。
孤城南面敞琼台，千里川原指顾开。试向绿云深处望，海山浮动见蓬莱。
古来云海浩茫茫，北望凄然欲断膓。不得中州近消息，六龙何处驻东皇。
澄波不动琉璃滑，一望应须万里余。舟行冲激浪花碎，如驭白云游碧虚。
去得南风来北风，神灵只在指呼中。老坡有语旧曾记，信我人阨非天穷。
来时风浪夜喧惊，归去潮波枕席平。非是波神有分别，故教清昼看寰瀛。
纤云肆卷日方中，海色天光上下同。身在琉璃光合里，碧空涵水水涵空。
平生奔走畏江湖，暮齿来乘海上桴。自哂井蛙真见小，望洋向若一卢胡。
巨卵曾因霹雳开，海邦从此得名雷。只知寇老曾迁此，作记何缘丁令来。
亲征决策幸澶渊，南北欢盟有本原。丞相莱公功第一，犹将孤注作谗言。
一幸江南一蜀中，奋然廷议叱群公。搀回天步虽良策，元是真皇听纳功。
南阳庙坐致云云，赖有嘉言为解纷。叹息今人不如古，久无庆忌救朱云。
平生爱看柘枝舞，宾燕多余密炬堆。富贵在公真末事，谁云缘此故南来。
海邦去海只十里，山路过山应万重。诗谶告人元已久，未应马援坐梁松。
凿井得泉今尚美，挂钱插竹后成林。精忠感动无情物，不解潜销谗妬心。
衲子来参去不辞，何劳飞锡远相追。赠师银布牢收取，便是金襕付嘱时。
好住湖岩摄此心，有缘终会有知音。梁谿老去孤峰顶，月白风清难更寻。
凤友鸾朋出海邦，金花翠尾烂文章。梁谿台绍今何似，归伴胎僊取次翔。
绿衣绀趾已能飞，学语交交末转时。不是蓬莱花鸟使，携归聊与调群儿。
百里仙山气象雄，参差峰岫翠成丛。云骈鹤驭今何处，丹灶依然洞穴中。
葛翁求令为丹砂，今我来从海上槎。秪恐山灵嫌俗驾，未容归客卧烟霞。
羽人相导把霓旌，窈窕松林露气清。不用逢迎同贵客，暂来花院听棋声。
避谤多时不到山，忽惊身在洞天间。北归更觉君恩重，得遂清游一解颜。
洞户沉沉别有天，玉楼珠殿锁霏烟。如何祠馆人间世，破屋荒凉紫府前。
元日寻真到洞天，溪边春色已嫣然。落花流水人间去，谁道桃源不是仙。
松岭云峰步步佳，芒鞋竹杖极幽遐。使君不得同清赏，正恐山将翠幕遮。
远目增明都峤山，丹梯况得遂跻攀。乃知猿鹤真心在，乘服轩裳秪强颜。
叠嶪髙岩耸八峰，云间紫翠郁相重。故应洞穴通勾漏，更爱林峦接大容。
石磴盘纡木蒨葱，扪罗独上最髙峰。白云深处时回首，千里江山指顾中。
海山荔子冠炎荒，颇恨遄归不得尝。犹喜容南三月里，轻红初擘一枝香。
买地城南种荔枝，毎留核付守园儿。但祈四海兵戈息，会见开花著子时。
风雨潇潇云气浮，五龙归觐到灵湫。星霜换易江山在，尚忆当年水际游。
五山秀峙若飞腾，下有澄潭百丈清。不用燃犀窥秘怪，从来神理恶分明。
万霰干霆霹雳飞，潜藏神用济烝黎。何须箫鼓祈膏泽，肯为乡人有所私。
贝阙珠宫不可寻，时因风雨听清吟。叶公好画真龙出，却恨今无好画心。
日染波光红洒洒，风摇影里碧鳞鳞。神灵来去初无迹，多少江头求福人。
回廊小殿枕崔嵬，接武东坡我复来。江色苍茫山耸秀，蔚蓝天影抱琼台。
来时风雨作新凉，归去还乘皎月光。多谢山灵巧留意，未穷仙赏意茫茫。
纤云四卷列星稀，重露如珠湿客衣。竟日罗浮何所得，满船空载月明归。
凝碧湾头碧玉山，林松古寺寄孱颜。佳人得侣已长啸，空使山僧藏白环。
碧落嵌空群玉峰，烟霞深锁翠微重。乳羊不作黄羊色，放筯能回冰雪容。
久矣曹溪法雨流，秪传一滴满中州。南来不见祖师面，长与祖师同此游。
重华南狩到炎荒，髙会群神广乐张。岂独有情能率舞，至今峰石亦低昂。
谁言庾岭极荒遐，夹道青松释梵家。暍暑北归遵海上，无因一为折梅花。
雨过溪流没旧滩，舟行竟日画图间。重重翠绿相环揖，卧看王维著色山。
烟雨霏霏溪上村，白沙翠竹对柴门。江湖战鬭波成血，耕凿樵渔如不闻。
青山碧水白鸥飞，野岸临流有钓矶。便欲诛茅老沧海，于今江浙可忘归。
山下清江匹练横，山头红日半轮明。渔人晚集知多少，静听鸣榔撒网声。
风雨萧萧作晚凉，山城松桂发天香。兰汤沐罢尤清快，一枕江南归梦长。
深入循梅瘴疠乡，烟云浮动日苍凉。逾年踏徧峤南土，赖有仙翁肘后方。
邪气岂能干正气，妄心自不胜真心。治心养气无多术，一点能销瘴毒深。
玉溅珠跳雷雹声，岩端飞瀑蔽林芿。呼童取斧开蒙密，一使行人心目清。
终日崎岖山谷间，雨余林下水潺潺。炎方六月不知暑，端为先生从此还。
乔林蔽日沸蝉声，美荫超然风露清。嘒嘒不休聊自乐，岂因人故乃长鸣。
火云千丈映溪山，正是人间行路难。赖有道傍飞瀑在，喷霜翻雪作清寒。
宝气何年夜发明，至今邮舍得佳名。我来不暇寻光景，但爱锵金漱玉声。
步月溪头放小鲜，银梭掷水势飞翻。清波真是悠然去，不似洋洋秪听言。
居士新从海上回，劳烦竹杖与芒鞋。故人何用将迎远，明月清风常往来。
千里林峦紫翠环，孤亭缥缈白云端。登临一览众峰小，始见疏山境界寛。
梦里幽人独往来，僊岩依旧碧崔嵬。伤心二百载涵养，极望皆成瓦砾堆。
辽海归来丁令威，山川虽是事多非。衣冠南渡奔崩极，始信六朝犹足依。
散策曾游瑞相峰，烟霞深处翠成丛。清江使者今安否，五换星霜一梦中。
去国翻成汗漫游，迢迢云海六鼇愁。归来又踏江南土，都在当年拄杖头。
兰若松林物外居，羡师一住十年余。奔驰万里心灰冷，借我峰前使结庐。
四年谪去远桑梓，万里归来纷甲兵。却恨此身方抱病，扫坟不与汝同行。
胡雏南牧浙河空，多幸依然马鬛封。劳汝遥传一掬泪，霜前为洒万株松。
毎忧吴会太繁雄，虏骑凭陵掌股中。若到新经兵火地，莫将有限悼无穷。
连年瘴海鬓成丝，多荷君恩特放归。邂逅故人相问讯，为言蘧瑗久知非。
道人眼静绝空花，岩壑萧然物外家。十载闻名今始到，庞公真是访丹霞。
篮舆清晓叩禅扉，山路云深翠湿衣。谁家峰头双练瀑，空蒙散作玉花飞。
碧山深处敞层岩，中有幽人默自参。休指天云与瓶水，烦师试说后三三。
岩峦鼎足缭回廊，泉石幽奇草木香。幸有峰前方丈地，可能为筑读书堂。
岩窦嵌空南宝花，玲珑楼阁衲僧家。兴来结客穷幽讨，冲破晴山几段霞。
渡水扪萝款石扉，杖藜同著旧缁衣。犹嫌林下諠僮仆，欲学孤云野鹤飞。
烟霞绚彩染幽岩，紫翠葱茏云木参。幸有幽人共清赏，岂惟风月友成三。
夜寒月影照虚廊，境寂心清发妙香。藜藿山林有余乐，未应肉食念华堂。
天欲春光一点回，素英先识化工裁。恼人不作铅华态，愿下当年玉镜台。
道人宴坐得圆通，妙观年来等色空。结习已销花不染，何妨瓖丽伴衰翁。
枝头数点雪初残，折置冰壶分外寒。烟蘂轻盈未全拆，国香暗淡已欺兰。
慇懃剩作送梅诗，撚断霜髭不为棋。只恐苦吟令太瘦，个中风味有谁知。
傍雨移梅趁小寒，探春几度独凭栏。不知冷淡缘何事，偏得幽人带笑看。
坐来寒谷变阳春，雪里开花若有神。多作新诗咏尤物，知君最是爱花人。
超然标格冠群芳，妙质天教彻骨香。烂熳开时何足道，最怜新蘂半涂黄。
疏篱烟雨数枝斜，行路于今五见花。又向闽山和月摘，坐令流寓叹年华。
山路相逢若有情，折来书幌愈轻明。何须更道能调鼎，小啄微酸已解醒。
天生丽质绝尘埃，肯把胭脂漫污腮。幸有清香过于雪，对人何止白皑皑。
萧疏竹外袅烟梢，清浅溪流映小桥。不似僧房静中看，月明风细夜寥寥。
小轩幽槛最相宜，对酒难禁绰约姿。莫讶落英飘万点，待看青子缀疏枝。
云裳缟带步摇冠，谁遣瑶姬下广寒。默侍先生浑不语，风枝时听珮珊珊。
广平援笔赋梅花，冨艳清便底死夸。况有西湖隐君子，句中能道影横斜。
草木冻死山中村，惟有梅花解返魂。弱植孤根傲霜霰，玉奴终不负东昏。
重到沙阳十二春，新罹兵火为伤神。欲论旧事无知者，只有青山是故人。
山秀波平望不穷，此身浑堕翠光中。兵戈满眼栖何地，注目溪头群玉峰。
湛然定水满新池，试浴金毛狮子儿。普愿众生尽无垢，此身何惜汗成泥。
汤泉海涌气云蒸，垢去心安身倍轻。谁道圆通非外护，却因妙触得宣明。
池中已具八功德，浴处还敷七浄华。妙体本来尘不染，何妨痒处与抓爬。
温冷泉源各自流，天教施浴雪峰陬。众生尘垢何时尽，汨汨人间几度秋。
玉池金屋浴兰芳，千古华清第一汤。何似此泉浇疾病，不妨更入荔枝郷。
江梅何处不先春，海峤初逢若故人。谁谓冰姿太清淡，一回相见一回新。
开花不许众芳知，冷艳幽芳特地奇。霜霰不飞闽候暖，更留绿叶伴青枝。
每将香剂学江梅，及嗅梅花始觉非。月夜故园浮动处，攀条嚼蘂几时归。
貔貅一夜渡湘江，贼垒朝临尽出降。自古成功在机会，周郎赤壁岂难双。
王师破贼凯歌还，积甲高于熊耳山。尽选精强付诸将，威声已足镇荆蛮。
祝融道士苍生雨，万事须知总是天。宣畅威灵聊塞责，乞身从此老林泉。
衡岳峥嵘倚太清，长时雾雨少晴明。我来却恨缘征讨，不得祝融峰上行。
车船新制得前规，鼓蹈双轮势似飞。创物从来因智者，世间何事不由机。
战舰初成阅水军，旌旗戈甲照湘滨。浑人未识舟师制，叹息工夫若鬼神。
长江巨浸虽天设，控制隄防本在人。暇日不为坚守计，临危何以扼通津。
曹瞒百万瞰江滨，谁遣孙郎会解纷。满眼旌旜风浪里，景升方觉是鸡豚。
刘裕当年西入关，楼船浮渭取长安。不施舻櫂争先进，坐使秦人破胆看。
疏山缘熟岂无由，暂到人人识故侯。临别慇勤语禅子，秪来托宿不来游。
自从岭海入闽中，乃始今朝识飓风。南极只愁天柱折，兰台休更论雌雄。
云气飘扬万马驰，占风先有土人知。飞沙拔木浑闲事，祗怕山园损荔枝。
烟雨蒙蒙半暑时，轻红旋摘自提携。不知谁是善知识，断送归家食荔枝。
平昔传闻十八娘，丰肌秀骨有余香。今朝亲到芳丛下，应许幽人餍饫尝。
堆盘盛喜珠玑满，绕齿乍惊冰雪香。病酒相如正消渇，不妨时擘绛䌷囊。
南海何年贡荔枝，知音千古有杨妃。华清赐浴娇无力，一骑红尘初到时。
冰轮杳杳碾层空，独坐凄然秋色中。深院无人共清景，静闻金井落梧桐。
广寒宫殿碧霄傍，散下霏霏风露香。斟酌姮娥怜我老，故窥书幌照人床。
春光欲暮碧桃开，烟露相和染玉腮。仙苑何人移得种，风光疑自茂陵来。
每恨桃花抵死红，年年秾艳笑春风。谁知零落臙脂后，浅碧微开烟雨中。
荔子新来已著花，千林行见烂朝霞。幽人莫恋雪峰境，拄杖穿云过我家。
荔子丹兮满翠岚，能将法味发芳甘。舌根幸有圆通在，何惜南来与徧参。
漆园仙吏已宾霄，浩荡奇言久寂寥。鹏鷃何须迭相笑，斯游安往不逍遥。
世间物论最难齐，有万初从一气吹。若会此心平等法，天渊元自绝髙卑。
养生有主卫生经，神守全时岂废形。游刃有余刀不挫，解牛须是学庖丁。
濠上观鱼适意时，从容鱼乐独心知。何须更问鱼非我，能见鱼游复是谁。
宁作泥涂曳尾龟，难堪刍豢庙中牺。从来一臂重天下，肯以此身轻用为。
诋欺儒墨每云云，刍狗诗书迹已陈。泯绝是非归道妙，扫除糠粃见天真。
横挑世界鸿毛举，平打虚空冰片消。今日拈来居士手，穿云渡水且逍遥。
不取非亷取不贪，玉装麈尾谩毵毵。年来居士无言说，立起从教作么参。
并蔕芙蓉出绿波，靓粧鸾鉴照双娥。风清月晓微开处，无那幽人独见何。
谁把人间比梦间，本来梦觉两闲闲。清风一枕北窗下，游徧江南多少山。
病翁饵药欲扶衰，自𣃁霜根种种移。端为出山成小草，白云深处飬青芝。
雪避繁华叶胜云，野亭秋后露苞新。橘中不减啇山乐，留与昂藏四老人。
槛外新篁玉笋抽，和烟滴露碧先浮。此君一日难相舍，疑我前身是子猷。
平生最赏荔枝名，手植芳根傍草亭。嘉木亦知人意重，著花不待一周星。
团团双桂拂茅斋，虚幌疏櫺尽日开。会待秋髙风露下，清香飘泛月中来。
尽道幽兰是国香，沐汤纫佩慕芬芳。何如邂逅同心士，一吐胸中气味长。
收拾群英赖化工，嫣然红紫自成丛。四时不绝芳菲意，谁谓春归阆苑中。
旋凿幽池象玉圭，莲开红素两相辉。年来居士心离垢，天女从教试染衣。
乔木森森借绿阴，曲塘波影漾疏林。龟鱼不用愁清浅，藻荇菰蒲隐映深。
寸根九节结孤芳，青剑凌波日日长。幸有仙方辨真赝，医师休更进菖阳。
往年曾读兴公赋，颇爱天台擅美名。数幅生绡传貌得，恍如陆地到蓬瀛。
应真飞锡游行处，峭壁危峰跨石桥。便欲远寻方广寺，却疑图上有嘉招。
钝根不会世间机，且作东山老住持。有个旄牛闲拂子，用时由我不由伊。
一枰两浅旧相期，叹息君今愿已违。却把荔枝三奠酒，数行衰泪湿深衣。
只鸡斗酒祭夫君，尚想平生意气亲。痛惜中原未恢复，如何天乃丧斯人。
去岁如今会豫章，从容谈笑共衔觞。岂期便作终天诀，尺素开时神内伤。
连夕频频梦见君，依然野鹤处鸡群。不须遗恨功名浅，世事浑如空际云。
灵洞水清僊可访，南岩木古佛同居。公余问佛寻僊了，赢得安闲剩读书。
前瞻雁荡秋最奇，北上天台春更丽。两山特峙天下闻，一郡安闲介兹地。
蜡烟青绕雪培堆，神女疑乘香雾来。绰约仙姿明醉眼，横斜疏影入樽罍。
奔走尘沙五十程，泉声今夜响泠泠。明朝画鼓催征骑，不使行人仔细听。
团团深锁碧烟笼，安隐禅居瑞气中。万顷沧浪终夜月，更于何处觅天宫。
文衡卓卓擅英声，相与明簪笑语清。报国共盟推毂志，五湖敢羡一舟轻。
一山南北烟霞里，两寺东西林麓间。开眼如今浑是梦，莫言真个在庐山。
老禅不打鼓山鼓，送老来看雁范山。杰阁重楼都不见，溪边茅屋两三间。
悬泉千尺泻龙湫，一叶萧萧万木秋。坐看孤云行看月，更无佛法挂心头。
世路风波不见君，一回见面一伤神。水流华落知何处，洞中桃源别是春。
老胡不免出胞胎，也解人前恁么来。指地指天称第一，众生四十九年灾。
是非海里横身人，豺虎群中自在行。莫把是非来辨我，平生穿凿不相干。
月里姮娥不画眉，只将云雾作罗衣。不知梦逐青鸾去，犹把花枝盖面归。
拄杖头边无孔窍，大千沙界犹嫌小。毗婆尸佛早留心，直至而今不得妙。
破缾岂复作缾事，焦种不因生糵牙。如彼灵空槃大子，毛轮垂法翳花开。
海水翻空衮底流，鱼龙虾蟹信沉浮。可怜金色头陀子，直至如今笑未休。
二祖当年立少林，满庭积雪到腰深。叉手当胸无一事，不求不觅不安心。
庐陵米价少知音，佛法商量古到今。绣出鸳鸯任人看，无端却要觅金针。
江西一喝动乾坤，大用全机是灭门。三日耳聋风过树，累他黄蘖丧儿孙。
剔起便行三万里，只今休去八千年。分明更为从头举，一任诸方取次传。
大唐国里无禅师，礼拜归堂更不疑。堪笑河阳新妇子，不如临济小厮儿。
若知天地本同根，不应重来更问人。却得南泉亲指似，等闲花发梦中春。
狸奴白牯念摩诃，争似南泉打破锅。虽然佛法无多子，天下丛林不奈何。
若谓平常心是道，枝蔓向上更生枝。贴肉汗衫如脱了，唤来眼上与安眉。
眼中见惯是寻常，又不惊人又久长。留得寒窻夜来月，三更依旧照茅堂。
茱萸这里无一滴，赵州无言便走出。春去秋来三百年，拄杖至今犹倚壁。
镇州出大萝卜头，师资道合有来由。观音寺里有弥勒，东院西边有赵州。
老僧正在东司上，不将佛法为人说。一般屎臭旃檀香，父子之机俱漏泄。
百年三万六千日，一日朝昏十二时。使杀老僧浑不管，不知闹里有谁知。
殿上唤来先应诺，不知业识太茫茫。虽然功德已成就，争奈当初不放光。
洗脚处更不安排，侧聆时非是啗啄。赵州临济二老人，相见何劳下注脚。
娄罗须要逞聪明，金榜何曾得挂名。捋下幞头归去好，莫骑驴子傍人门。
面门出入见还难，无位真人咫尺间。去路一身轻似叶，高名千古重如山。
主宾都落第三机，阵阵开旗不展旗。石火光中分胜负，倒骑铁马上须弥。
大悲观音开正面，官不容针通一线。鼠拽葫芦有底忙，鬼争漆楣无人见。
到老不曾开语路，临行回首却叮咛。深深海底犹嫌浅，直向金刚水际行。
雷火光中休草草，剑轮锋上莫忉忉。等闲放却全身入，终不当头犯一毫。
睦州只爱锥头利，这僧不见凿头方。直饶转得百千藏，这般供养也寻常。
敢保老兄犹未彻，玄沙之言何太切。君看陌上桃花红，尽是离人眼中血。
棒下真𨱎不博金，德山彻底老婆心。后人只见波涛涌，不见龙王宫殿深。
二十年前此地游，木兰花发院新修。如今再到经行地，树老无花僧白头。
年来万事总成魔，老去闲添白髪多。道泰不传天子令，时清休唱太平歌。
大死底人还却活，不许夜行投明到。陈州人出许州门，翁翁八十重年少。
棒头瞎却一城人，三圣撩他宝寿瞋。正令只堪提一半，一盲引得众盲行。
南无观上音菩萨，补陀岩上红莲舌。不知成佛是何时，打刀须是并州铁。
七条披向钟声上，徧界难藏比丘相。若以色角音声求，迦叶师兄是虚妄。
二乘菩萨何言尽，诸佛凡夫早晚休。世事但将公道断，人心难似水长流。
快骑骏马上高楼，南北东西得自由。最好腰缠十万贯，更来乘鹤上扬州。
风头稍硬难安立，暖气才通瞌睡来。却笑明招闲费力，无端两处强差排。
燕尾大虫难傍近，近前便是伤人命。除非目解据虎头，自然头正尾亦正。
网中跳出便飞腾，好个天然俊衲僧。何似当初未入网，悟来方始是知音。
阿家新妇两同条，咫尺家乡路不遥。可笑骑驴觅驴者，一生错认马鞍桥。
十年湖海觅冤雠，不得冤雠未肯休。芍药花开菩萨面，椶榈叶长夜叉头。
锯解秤锤浑似铁，大愚老子曾饶舌。水流涧下太忙生，云在岭头闲不彻。
官路无人独自行，自家公验甚分明。路傍偷贩私盐客，草里蹲身过一生。
三脚驴儿忒杀好，长放后园教吃草。等闲牵去向人前，踼倒湖南瞎长老。
杨歧老人锁口诀，万里长城一条铁。斫牌禅客知到来，不动金锤脑门裂。
从前五逆怕闻雷，不似大虫看水磨。孤峰顶上要同行，十字街头还共坐。
濯锦江边莎草浓，散花楼畔夭芙蓉。蜀山叠叠修门远，谁把丹心问李鄘。
独咏沧浪古岸边，牵风柳带绿凝烟。得鱼且斫金丝鲙，醉折桃花倚钓船。
暝色轻烟罩郡城，渔舟灯火倒观星。寒山远水江村暮，自在粧成水墨屏。
大木千章难近用，朱弦三叹有遗音。微言欲扣会心处，浊酒不妨随意斟。
年少诗狂不自禁，那堪客里听孤砧。窗寒夜半月初上，酒尽欲眠愁更深。
禅房深夜雨萧萧，只有青灯伴寂寥。咫尺婵娟锁朱户，不知何日枉佳招。
延宾北海坐常满，不饮公荣亦太悭。病渇固应难与酒，啸歌元自不相关。
春融凖拟千塲醉，底事年来兴易厌。满眼笙歌招不出，独哦诗句遶穷簷。
破睡轻风透碧纱，宝钗聊插任欹斜。欲寻女伴嬉游去，试问秋千有几家。
萦蛇路转惬登临，一室翛然客静心。杖履主人山下去，风鸣岩壑自幽深。
老将诗坛数按临，词锋疑有受降心。夜严旗鼓吾将勉，只恐秦师壁已深。
累累弱蔓绕长松，未放苍龙舞太空。赖有霜刀堪一割，谢公汧水为磨砻。
蒙蒙烟雨忽晴开，坐觉群山爽气来。谁向此间寻贺老，相逢莫放酒船回。
山似围屏六曲开，小谿如带傍山来。结庐谿北对山住，俗驾何妨且勒回。
柴门无事昼慵开，杖履谁曾得得来。隔岸野花随处发，护巢幽鸟傍林回。
篮舆行尽万松冈，得得来看古道场。飞锡落花成佛去，后人谁见紫金光。
踏残西日寄僧房，一炷炉熏秋夜长。谁作响泉喧客枕，梦回欹听雨淋浪。
卷去竹书闲棐几，卧看桐影转簷牙。试凭波律送清梦，未信华胥天一涯。
霏霏沉水屑玄玉，霭霭博山生翠云。罗筏城旁知几里，坐令香界彻微熏。
闭眼无劳身外思，安心有法静中知。香添细炷焚千和，茶碾新芽试一旗。
蒲牢不击欠晨炊，风伯如何圣得知。留我舣舟明日去，满堂香饭雪翻匙。
李侯词气吐朝阳，光焰真成万丈长。绿髪莫将尘土暗，会看它日照金章。
年齐耆旧愧衰阳，懒性唯耽野趣长。了却官租更何事，君王约法已三章。
初试梅粧惬寿阳，藁砧山上夜何长。式微未尽闺中怨，束晳那辞补一章。
堂堂笔阵一当千，得意秋风急着鞭。百万破荒明日事，未应长欠亩头钱。
愁里危肠日九回，今朝愁眼为花开。一枝斜倚向人笑，应报上林春信来。
老去看花能几回，旋移花树着行栽。君家封植满烟露，分我一枝春色来。
打窗风雨夜萧萧，客里谁堪伴寂寥。五字苏州有苗裔，髙吟何必更闻韶。
扰扰何年断俗缘，从今便合老山间。会将碧涧洗心浄，坐看白云终日闲。
恩光初自九天来，玉树三枝一日开。造物无私人共庆，那知阴德旧栽培。
三世追荣荷圣恩，诸孙仍见捧丝纶。当年孝友家声在，流庆增光属后人。
恩袍新绿照新秋，文雅乡评早见收。王谢故应人物胜，芝兰生处自风流。
清时得谢老山村，弟姪相过庆一门。结绶满庭青若若，莫辞勤苦报君恩。
老来百计不相关，诗句雕镌兴亦阑。只有好花堪照眼，从君聊借一枝看。
笔阵横飞屡叩关，严兵夜点迫更阑。好花多谢频分我，怯敌魂惊未暇看。
名花朵朵向人开，家酿沈沈旋拨醅。咫尺晴川风更便，追欢何惜片帆来。
闻道防秋吉语来，生朝宴席为君开。黄花也似知人意，争挽欢声入寿杯。
牙旗动处拥貔貅，直渡黄河塞草秋。百万强兵阵前死，肯教卫霍独封侯。
老来无计了残年，只有欢情寄酒边。歌舞借看真达士，忍将朱户锁婵娟。
莫辞官小路间关，趁取春风稳着鞭。无限清时推毂手，冲天何必待三年。
池塘春草促君诗，阿绪风流絮欲飞。满眼吾家好风景，正须相赏忽相违。
高才自是古梅仙，彩棒何须向壁悬。晋盗奔秦无一事，炉薫深炷好安禅。
空诗羞涩送君行，老病难堪叙别情。天假吾年未填壑，它时犹及问归程。
故交沦没水东流，岁晚无人话昔游。飞絮落花何足道，忽经风雨亦添愁。
道风仙骨照青春，谁写生绡却乱真。莫讶三毛不加颊，齐公端解视全人。
堂堂莫作公侯想，是身如幻无定相。衣冠挂却神武门，便是维摩坐方丈。
紫绶金章八十三，衰残不称旧官衔。烦君写作归田老，野野翛然坐碧岩。
冬瓜蘸雪未为淡，匠者三文淡最幽。淡最幽，天共白云晓，水和明月流。
赵州勘破老婆时，恰似青春三月里。陌上游人争看花，鹧鸪啼处谁相委。
冰雪肌肤西舍女，梳粧巧巧画双眉。傍人笔力强传写，户外如何见得伊。
夹山不在一桡上，明月芦花夜夜寒。谁谓华亭消息断，俨然秋色在江山。
胸中一寸灰已冷，头上千茎雪未消。老步只宜平地去，不知何事又登高。
五峰岩在白云间，岩下千山与万山。莫向公卿容易道，恐伊来此一生闲。
唐时贤士今何在，晋代青松独此存。往事悠悠何处问，金鸡山色又黄昏。
今人思古不如古，后代思今亦似今。古往今来祇如此，溪山伤尽几人心。
枯木无华几度秋，断云犹挂树梢头。自从鬭折泥牛角，直至如今水倒流。
铜头铁觜百家冤，一喝双分照用全。三尺吹毛定寰宇，临行抛向瞎驴边。
三句都将一串穿，等闲挂向御楼前。几多行客眼定动，东海鲤鱼飞上天。
紫庭黄阁带春温，寝殿何人侍至尊。长爱百司分职处，玉鞭敲镫出金门。
一个撒开千万个，簸箕解说无生话。草堂睡起觜卢都，寂子要须原梦破。
溪光野色浸楼台，一笛遥闻奏落梅。风送断云归岭去，月和流水过桥来。
拈花亲付老头陀，平地俄兴一丈波。后代钉椿摇橹者，竹篙量水转𫍢讹。
你若无心我也休，鸳鸯帐里懒擡头。家童为问深深意，笑指纱窗月正秋。
天风吹雪满千山，不见桃花泛碧澜。洞里仙人贪种玉，岂知人世有春寒。
无数飞花委路尘，不堪重醉楚城春。明朝回首江南岸，烟雨昏昏不见人。
瘦竹长松万仞山，白云深处小禅关。忘机人到忘机处，一缕春风尽日闲。
数千里兮客王畿，忘甘旨兮亲庭帏。岁云莫兮音书稀，魂欲断兮白云飞。
万里区区学宦游，江南江北几时休。朝来作别殷勤语，为谢多情黄栗留。
千峰美景真堪恋，一点灵源我自闲。居士不缘能解此，岂知深隐在松间。
选饭朝来不喜餐，御厨空费八珍盘。人间有味俱尝徧，只许江梅一点酸。
梅花枝上雪初融，一夜高风激转东。芳草池塘冰未薄，柳条如线著春工。
自折梅花插鬓端，韭黄兰茁簇春盘。泼醅酒软浑无力，作恶东风特地寒。
喜胜春幡袅凤钗，新春不换旧情怀。草根隐绿冰痕满，柳眼藏娇雪影埋。
杨花扰乱少年心，怕雨愁风用意深。付与酒杯浑不管，从教天气作春阴。
乳燕调雏出画簷，游蜂喧翅入珠帘。日长无事人慵困，金鸭香销懒更添。
客里逢春想恨浓，故园花木梦魂同。连堤绿阴晴烟里，映水红摇薄雾中。
邻姬约我踏青游，强拂愁眉下小楼。去户欲行还自省，也知憔悴见人羞。
少年意思懒能酬，爱好心情一向休。若到旧家游冶处，只应满眼是春愁。
鹁鸠声歇已闲晴，柳眼窥春浅放青。楼上卷帘凝目处，远山如画尽帏幈。
春来春去几经过，不似今年恨最多。寂寂海棠枝上月，照人清夜欲如何。
柳丝拂拂弄东风，日色春容一样同。嫩草破烟开秀绿，小桃和露拆香红。
松松丽日约余寒，春向梅边柳上添。蜂蝶自知新得意，展须忙翅入层帘。
柳垂新绿腻烟光，紫燕惺松语画梁。午睡忽惊鸡唱罢，日移花影上窗香。
卷帘月挂一钩斜，愁到黄昏转更加。独坐小窗无伴侣，凝情羞对海棠花。
鬬草寻花正及时，不为容易见芳菲。谁能更觑闲针线，且𣨼春光伴酒巵。
月筛窗幌好风生，病眼伤春泪欲倾。写字弹琴无意绪，踏青挑菜没心情。
一年好处清明近，已觉春光大半休。点检芳菲多少在，翠深红浅已关愁。
蒙蒙细雨湿香尘，似欲藏鸦柳色新。鬬草工夫浑忘却，祇凭诗酒破除春。
自入春来日日愁，惜花翻作为花羞。呢喃飞过双双燕，嗔我帘垂不上钩。
却扇羞花春已空，扫红吹白任颠风。断肠芳草连天碧，春不归来梦不通。
樱桃初荐杏梅酸，槐嫩风高麦秀寒。惆怅东君太情薄，挽留时暂也应难。
片片飞花弄晚晖，杜鹃啼血诉春归。凭谁碍断春归路，更且留连伴翠微。
满地落花初过雨，一声啼鸟已春归。午窗梦觉情怀恶，风絮欺人故著衣。
狼藉花因昨夜风，春归了不见行踪。孤吟惸坐清如水，忆得轻离十二峰。
一点芳心冷若灰，寂无梦想惹尘埃。东君总领莺花处，浪蝶狂蜂不自来。
平畴交绿蔼成阴，梅豆初肥酒味新。门外好禽情分熟，不知春去尚啼春。
连理枝头花正开，妒花风雨苦相催。愿教青帝长为主，莫遣纷纷落翠苔。
社燕归来春正浓，摧花雨倩一番风。倚楼闲省经由处，月馆云藏望眼中。
半簷斜月人归后，一枕清风梦破时。无奈梨花春寂寂，杜鹃声里祇颦眉。
梦回酒醒春愁怯，宝鸭烟销香未歇。薄衾无奈五更寒，杜鹃叫落西楼月。
烟火笙歌是处休，沉沉春雨暗皇州。危楼十二阑干曲，一曲阑干一曲愁。
东风吹雨苦生寒，悭涩春光不放宽。万紫千红浑未见，闲愁先占许多般。
抱影无眠坐夜阑，窗风战雨下琅玕。我将好况供陪梦，只恐灯花不耐寒。
明朝春在雨中看，心碎簷声点滴间。踪有酒能消熟恨，宁无花解怨生寒。
几度寻芳已不成，又还寂寞过清明。悭风涩雨颠迷甚，十日春无一日晴。
竹摇清影罩幽窗，两两时禽噪夕阳。谢却海棠飞尽絮，困人天气日初长。
欲向花边遣旧愁，对花无语祇成羞。春光踪好须归去，谁伴幽人著意留。
自移红药绕阑栽，粉腻香娇逐旋开。且与幽人充近侍，莫教风雨苦相催。
庭外缃桃一萼红，多情特地振春风。仙源已露真消息，迥作新花发旧丛。
尽是刘郎手自栽，刘郎去后几番开。东君有意能相顾，蛱蝶无情更不来。
浅注胭脂剪绛绡，独将妖艳冠花曹。春心自得东君意，远胜玄都观里桃。
王种元从上苑分，拥培围护怕因循。快晴快雨随人意，正为墙阴作好春。
香玉对春未啄花，露根烘晓见红霞。自非水月观音样，不称维摩居士家。
万缕千丝织暖风，绊烟留雾市桥东。砌成幽恨斜阴里，供断闲愁细雨中。
冰蚕欲茧二桑阴，粉箨雕风曲径深。长日渐成微暑意，喜看楼影浸波心。
雨过横塘蛙吹闹，日融芳圃蜜脾香。一痕心事难消遣，双鹊飞鸣过短墙。
纵有灵符共彩丝，心情不似旧家时。榴花照眼能牵恨，强切菖蒲泛酒巵。
微凉待月画楼西，风递荷香拂面吹。先自桂堂无暑气，那堪人唱雪堂词。
清香满座瓜分玉，明月澄空酒漾金。不是夜凉难就醉，一帘秋色竹森森。
东风作雨浅寒生，梅子传黄未肯晴。戢戢箨龙头角就，温云缭绕变江城。
云暗湖光雨四垂，珠玑万斛撒琉璃。紫苔阶面寒声急，有甚心情更赋诗。
旋折莲蓬破绿瓜，酒杯收起点新茶。飞蝇不到冰壶净，时有凉风入齿牙。
烈日如焚正蕴隆，黑云载雨泻长空。搜龙霹雳一声歇，庭竹潇潇来好风。
崒嵂金蛇殷殷雷，过雷斑驳渐晴开。雨催凉意诗催雨，当尽新𥬠玉友醅。
眼界清无俗事来，要凉更著好诗催。凉生还又撩幽恨，留取孤樽对月开。
幽篁脱箨绿参差，雨过微风拂面宜。浴罢晚粧慵不御，却亲笔砚赋新诗。
花底杯倾演漾金，月边风细竹阴阴。故人清远更真绝，消尽烦襟爽气深。
平波浮动洛妃钿，翠色娇圆小更鲜。荡漾湖光三十顷，未知叶底是谁莲。
一痕春寄小峰蛮，薝卜香清水影寒。玉质自然无暑意，更宜移就月中看。
停针无语泪盈眸，不但伤春夏亦愁。花外飞来双燕子，一番飞过一番羞。
一痕雨过湿秋光，纨扇初抛自有凉。雾影乍随山影薄，蛩声偏接漏声长。
梧影萧疏弄晚晴，残蝉凄楚不堪听。楼高望极秋山去，溢眼重重叠叠青。
雨过凉生枕簟秋，楼头新月挂银钩。且无挥扇劳纤手，只好烧香伴酒瓯。
窗外蛩吟解说秋，迢迢清夜惜前游。月华飞过西楼上，添起离人一段愁。
夜久无眠秋气清，烛花频剪欲三更。铺床凉满梧桐月，月在梧桐缺处明。
凉天如水夜澄鲜，桂子风清嫩去眠。多谢嫦娥知我意，中秋未到月先圆。
似箭撩风穿帐幕，如倾凉雨咽更筹。冷怀欹枕人无寐，铁石肝肠也泪流。
竹窗萧索镇如秋，雨滴簷花夜不休。独宿广寒多少恨，一时分付我心头。
似篾身材无事瘦，如丝肠肚怎禁愁。鸣窗更听芭蕉雨，一叶中藏万斛愁。
哭损双眸断尽肠，怕黄昏后到昏黄。更堪细雨新秋夜，一点残灯伴夜长。
冯夷捧出一轮月，河伯吹开万里云。寥廓无尘河汉远，水光天影接清芬。
灯花鹊喜两无凭，那更清宵梦不成。月上楼头天似洗，愁人别是一般情。
月转西窗斗帐深，灯昏香烬拥寒衾。魂飞何处临风笛，肠断谁家捣夜砧。
半窗残照一帘风，小小池亭竹径通。枫叶醉红秋色里，两三行雁夕阳中。
拜月亭前梧叶稀，穿针楼上觉秋迟。天孙正好贪欢笑，那得工夫赐巧丝。
黄昏院落雨潇潇，独对孤灯恨气高。针钱懒拈肠自断，梧桐叶叶剪风刀。
秋雨沉沉滴夜长，梦难成处转凄凉。芭蕉叶上梧桐里，点点声声有断肠。
照水芙蓉入眼明，败荷枯草闹秋声。疏云不雨阴长定，唤起诗怀酒兴清。
薄云疏日弄阴晴，山秀湖平眼界清。不必西风吹叶下，愁人满耳是秋声。
谁家横笛弄轻清，唤起离人枕上情。自是断肠听不得，非干吹出断肠声。
淡月疏云九月天，醉霜危叶坠江寒。孤窗镇日无聊赖，编辑诗词改抹看。
菊有黄花离槛边，怨鸿声重下寒天。偏宜小阁幽窗下，独自烧香独自眠。
初合双鬟学画眉，未知心事属他谁。待将满抱中秋月，分付萧郎万首诗。
烟浓难认别州山，仿佛鸥群浴远滩。一点客帆摇动处，排云给日弄先寒。
簷外秋清绣绮窗，菊烟月露冷浮香。寒更二十五声点，相应愁情尔许长。
闲闷闲愁百病生，有情终不似无情。风流意思镌磨尽，离别肝肠铸写成。
弹压西风擅众芳，十分秋色为君忙。一枝淡贮书窗下，人与花心各自香。
移根蟾窟不寻常，枝叶犹垂月露香。可笑当年陶靖节，东篱犹带菊花黄。
酷爱清香折一枝，故簪香髻蓦思维。若教水月浮清浅，消得林逋两句诗。
月待圆时花正好，花将残后月还亏。须知天上人间物，同禀秋清在一时。
回旋秋色漙清露，凌厉西风紫嫩霜。莫作东篱等闲看，下清曾借广寒香。
明窗莹几净无尘，月映幽窗夜色新。惟有梅花无限意，射人又放一枝春。
爱日烘簷暖似春，梅花描摸雪精神。清香未寄江南梦，偏恼幽闲独睡人。
病起眼前俱不喜，可人唯有一枝梅。未容明月横疏影，且得清香寄酒杯。
的皪江梅浅浅春，小窗相对自清新。幽香特地成牵役，不似梨花入梦频。
缀雪融酥各自芳，两般颜色一般香。瑶池会罢朝元客，缟素仙裳问道装。
溪桥野店梅都绽，此地冬深尚未寒。寄语梅花且宁奈，枝头无雪不堪看。
一树梅花雪月间，梅清月皎雪光寒。看来表里俱清彻，酌酒吟诗兴尽宽。
寒雀无声满竹篱，冻云四羃雪将垂。北风不看人情面，控勒梅花不放枝。
圜坐红炉唱小词，旋𥬠新酒赏新诗。大家莫惜今宵醉，一别参差又几时。
爆竹声中腊已残，酴酥酒暖烛花寒。朦胧晓色笼春色，便觉春光不一般。
门前春水碧于天，坐上诗人逸似仙。白璧一双无玷缺，吹箫归去又无缘。
晴波碧漾浸春空，邃馆清寒柳曳风。隔岸谁家修竹外，杏花斜袅一枝红。
静看飞蝇触晓窗，宿酲未醒卷梳粧。强调朱粉西楼上，愁里春山画不长。
水鸟栖烟夜不喧，风传宫漏到湖边。三更好月十分魄，万里无云一样天。
雨换新凉秋兴浓，流萤明灭绿杨中。庭虚池印一方月，楼静簷披四面风。
天街平贴净无尘，灯火春摇不夜城。乍得好凉宜散步，朦胧新月弄疏明。
墙头花外说新情，拔去闲愁著耳听。青鸟已承云信息，预先来报两三声。
翠楼高压浙山头，海角湖光豁醉眸。万景入帘吹不卷，一般心做百般愁。
短短墙围小小亭，半簷疏玉响泠泠。尘飞不到人长静，一篆炉烟两卷经。
一塍芳草碧芋芋，活水穿花暗护田。蚕事正忙农事急，不知春色为谁妍。
下视红尘意眇然，翠栏十二出云颠。纵眸愈觉心宽大，碧落无垠绕地圆。
霜月迎寒著意圆，横天云浪碍婵娟。嫦娥未肯全梳掠，玉鉴先教露半边。
鸥鹭鸳鸯作一池，须知羽翼不相宜。东君不与花为主，何似休生连理枝。
满眼春光色色新，花红柳绿总关情。欲将鬰结心头事，付与黄鹂叫几声。
银屏屈曲障春风，独抱寒衾睡正浓。啼鸟一声惊梦破，乱愁依旧锁眉峰。
花影重重叠绮窗，篆烟飞上枕屏香。无情莺舌惊春梦，唤起愁人对夕阳。
寂寂疏帘挂玉楼，楼头新月曲如钩。不须问我情深浅，钩动长天远水愁。
调朱弄粉总无心，瘦觉宽余缠臂金。别后大拚憔悴损，思情未抵此情深。
欲寄相思满纸愁，鱼沉雁杳又还休。分明此去无多地，如在天涯无尽头。
吹彻云箫夜未赊，梨花带月映窗纱。休将往事思量遍，潋滟新愁乱似麻。
背弹珠泪暗伤神，挑尽寒灯睡不成。卸却凤钗寻睡去，上床开眼到天明。
梦回酒醒嚼盂冰，侍女贪眠唤不应。瘦㾪江梅知我意，隔窗和月谩腾腾。
起来不喜匀红粉，强把菱花照病容。腰瘦故知闲事恼，泪多只为别情浓。
懒对粧台指黛眉，任他双鬓向烟垂。侍儿全不知人意，犹把梅花插一枝。
春花秋月若浮沤，怎得心如不系舟。肌骨大都无一把，可怜禁驾许多愁。
泪粉匀开满镜愁，麝煤拂断远山秋。一痕心寄银屏上，不见人来竹叶舟。
无事江头弄碧波，分明掌上见嫦娥。不知李谪仙人在，曾向江头捉得么。
艳红影里撷芳回，沾惹春风两袖归。夹路露桃浑欲笑，不禁蜂蝶绕人飞。
管弦催上锦裀时，体段轻盈祇欲飞。若使明皇当日见，阿蛮无计况杨妃。
香茵稳衬半钩月，来往凌波云影灭。弦催紧拍捉将遍，两袖翻然做回雪。
柳腰不被春拘管，凤转鸾回霞袖缓。舞彻伊州力不禁，筵前扑簌花飞满。
占断京华第一春，清歌妙舞实超群。只愁到晓人星散，化作巫山一段云。
烛花影里粉姿闲，一点愁侵两点山。不怕带他飞燕妬，无言相逐省弓弯。
笔头去取万千端，后世遭它恣意瞒。王霸谩分心与迹，到成功处一般难。
轻圆绝胜鸡头肉，滑腻偏宜蟹眼汤。纵有风流无处说，已输汤饼试何郎。
旋粧冷火试龙涎，香绕屏山不动烟。帘幕半垂灯烛暗，酒阑时节未忺眠。
女子弄文诚可罪，那堪咏月更吟风。磨穿铁砚成何事，绣折金针却有功。
闷无消遣只看诗，又见诗中话别离。添得情怀转萧索，如知伶俐不如痴。
浴罢云鬟乱不梳，清癯无力气方苏。坐来始觉神魂定，尚怯凉风到坐隅。
竹引清风入酒巵，森森凉气暗侵肌。冰峦四叠浑无暑，不似人间六月时。
不见孤山处士星，西湖风月为谁清。当时寂寞冰霜下，两句诗成万古名。
短篷载影夜归时，月白风清易得诗。不识酌泉拈菊意，一庭寒翠蔼空祠。
雨好解开花百结，风恬扶起柳三眠。春𬪩酽处多伤感，那得心情事管弦。
雪从庾岭梅中尽，春向隋提柳上来。多少园林正萧索，纷纷争逐趁时开。
黄宫阳气几潜伸，玉管吹灰适报春。天子只知农事重，躬耕端的为吾民。
春暖长江水正清，洋洋得意漾波生。非无欲透龙门志，只待新雷震一声。
默默深闺掩昼关，简编盈案小窗寒。却嗟流水琴中意，难向人前取次弹。
青旛碧胜缕金文，柳色梅花逐指新。却笑尚为儿女态，宝刀剪彩强为春。
挑尽残灯梦欲迷，子规催月小楼西。纱窗偷眼天将晓，无数宿禽花下啼。
淮南寒食更风流，丝管纷纷逐胜游。春色眼前无限好，思亲怀土自多愁。
帘前日暖翩翩过，帘外风轻对对斜。偏是社来还社去，年年不见蜡梅花。
清江碧草两悠悠，各自风流一种愁。正是落花寒食夜，夜深无伴倚空楼。
翠密藏鸦绿柳提，伤春懒矣步桃溪。梦回窗下日当午，𫛸鴂一声林外啼。
倦对飘零满径花，静闻春水闹鸣蛙。故人何处草空碧，撩乱寸心天一涯。
东风迤逦转南风，万物全归长养功。舜岂无心阜民俗，薰薰歌入五弦中。
纱幮困卧日初长，解却红裙小罩凉。一篆炉烟笼午枕，冰肌生汗白莲香。
水亭相对已黄昏，静数飞萤过小园。窗下孤灯自明灭，无陶独自懒扃门。
暑夕炎蒸著摸人，移床借月卧中庭。更深露下衣襟冷，梦到阳台不奈醒。
满意好风生水面，趁人明月到天心。此时情绪谁能会，独坐中庭夜已深。
淡红衫子透肌肤，夏日初长水阁虚。独自凭阑无个事，水风凉处读文书。
芙蓉斜倚胭脂脸，岩桂轻摇金粟花。愁思不知秋浩荡，一鞭逸兴绕天涯。
三秋灵匹此宵期，万古传闻果是非。免俗未能还自笑，金针乞得巧丝归。
一夜凉风动扇愁，背时容易入新秋。桃花脸上汪汪泪，忍到更深枕上流。
雨后风凉暑气收，庭梧叶叶报初秋。浮云尽逐黄昏去，楼角新蟾挂玉钩。
西风淅淅收残暑，庭竹萧疏报早秋。砌下黄昏微雨后，幽蛩唧唧使人愁。
风倍凄凉月倍明，人间占得十分清。可怜宋玉多才子，只为多情苦怆情。
扁舟夜泊月明秋，水面鱼游趁闸流。更作娇痴儿女态，笑将竿竹掷丝钩。
不许蟾蜍此夜明，始知天意是无情。何当拔去闲云雾，放出光辉万里清。
杳杳长空敛雾烟，冰输都胜别时圆。风传漏报天将晓，惆怅婵娟又隔年。
生杀循环本自然，可堪肃肃出乎天。休嗟物理易雕瘁，好看西成报有年。
潇潇风雨暗残秋，忍见黄生满径幽。恰似楚人情太苦，年年对景倍添愁。
日一北而万物生，始知天意在收成。愚民未论祁寒理，往往相为嗟怨声。
彤云黯黯暮天寒，半卷珠帘未欲眠。独坐小窗无伴侣，可怜霜月向人圆。
温温天气似春和，试探寒梅已满坡。笑折一枝插云鬓，问人潇洒似谁么。
凭阑观雪独徘徊，欲赋惭无咏絮才。盐撒空中如可用，收藏聊与赠羹梅。
推枕鸳帏不奈寒，起来霜月转阑干。闷怀脉脉与谁说，泪滴罗衣不忍看。
夜雪飞花似月明，交连寒影透门庭。只宜挟策临窗坐，免用辛勤更聚萤。
江水冰消起绿鳞，川原荡涤少烟尘。风吹南北溪桥畔，柳色参差欲漏春。
朱帘暮卷绮筵开，风雪纷纷入酒杯。对景恨无飞絮句，从今羞见谢娘才。
昨夜霜风透胆寒，围炉漫意昔年欢。如今独坐无人说，拨闷惟凭酒力宽。
天与娇娆缀作花，更于枝上散余霞。少陵漫道多诗兴，不得当时一句夸。
芬芳红紫间成丛，独占花王品第中。到底只留为谑赠，更劳国史刺民风。
娇娆万态逞殊芳，花品名中占得王。莫把倾城比颜色，从来家国为伊亡。
如何天赋与芬芳，徒作佳人淡𥩟粧。试倩东风一为主，轻黄应不让姚黄。
一枝才谢一枝殷，自是春工不与闲。纵使牡丹称绝艳，到头荣瘁片时间。
飞葩散乱拥栏香，万朵千枝不计行。烂漫初开向清昼，会稽太守乍还乡。
满地红影蘸秋光，始觉芙蓉植在旁。赖有佳人频醉赏，和将红粉更施粧。
为花结实自殊常，摘下盘中颗颗香。味重不容轻众口，独于寝庙荐先尝。
园林萧索未迎春，独尔花开处处新。只有官娃无一事，每将施额鬬粧匀。
消得骚人几许时，疏篱淡月著横枝。破荒的皪香随马，春信先教驿使知。
园林经腊正雕残，独尔花开烂漫鲜。借问陇梅知幸否，得陪春卉共时妍。
岂意为花属后庭，荒迷亡国自兹生。至今犹恨隔江唱，可惜当时枉用情。
幽芳别得化工栽，红紫纷纷莫与偕。珍重故人培养厚，真香独许寄庭阶。
自古兴亡本自天，岂容人力预其间。非凭天与凭骓逝，骓不前兮战已闲。
盖世英雄力拔山，岂知天意在西关。范增可用非能用，徒叹身亡顷刻间。
男儿忍辱志长存，出胯曾无怨一言。漂母人亡石空在，不知还肯念王孙。
功成名遂便归休，天道分明不与留。果可人间恋驹隙，何心愿学赤松游。
汉方扰扰袭秦风，勇士相高马上功。惟有君侯守奇节，能将新语悟宸衷。
文帝为君固有余，岂容流涕复长吁。单于可击非无策，表饵陈来术已疏。
秦火经来道失真，下帷发愤每劳神。谁知异日为无得，只听平津一老臣。
七国绵延蔓草图，一言请削独干诛。扬雄自负功名志，犹罪当时太失愚。
洽闻博识似君难，况复腾凌宗室间。屡谏不容甘畎亩，七侯同日亦何颜。
王氏滔天擅国权，可堪恭显厕其间。屡形天谴君非悟，徒使宗臣每犯颜。
帆高风顺疾如飞，天阔波平远又低。山色水光随地改，共谁裁剪入新诗。
扁舟欲发意何如，回望乡关万里余。谁识此情肠断处，白云遥处有亲庐。
画舸寒江江上亭，行舟来去泛纵横。无端添起思乡意，一字天边归雁声。
满江流水万重波，未似幽怀别恨多。目断亲闱瞻不到，临风挥沔独悲歌。
对景如何可遣怀，与谁江上共诗裁。江长景好是难尽，每自临风愧乏才。
岁暮天涯客异乡，扁舟今又度潇湘。颦眉独坐水窗下，泪滴罗衣暗断肠。
岁节将残恼闷怀，庭闱献寿阻传杯。此愁此恨人谁见，镇日柔肠自九回。
角莹纤琼鳞粲金，拥珠闲卧紫渊深。时来天地云雷举，起作人间救旱霖。
病眼看花似梦中，一番次第又飞空。朝来不忍倚树立，倚树恐摇枝上红。
百竿直节拂云霁，千亩谁人羡渭溪。燕雀谩教来唧噪，虚心终待凤凰栖。
桃李无言蜂蝶忙，晓寒未肯放春光。花将计会千山日，风为栽埋一夜霜。
早上新莺语尚蛮，花无气力倚雕栏。幸蒙残雪回头早，又遣东风薄幸寒。
双毫五彩兔狸锋，珍与欧阳象管同。多谢寄来情意重，从今敢废墨池工。
野花啼鸟喜新晴，湖上波光漾日明。底事伤春心绪懒，不堪愁里听莺声。
林花落尽草初齐，客里萧条思欲迷。又是春光去时节，满城飞絮乱莺啼。
清明玩赏正繁华，今日林梢落尽花。人散酒阑春已去，一泓初涨满池蛙。
土花能白又能红，晚节由能爱此工。宁可抱香枝上老，不随黄叶舞秋风。
晓来偶意画愁眉，种种新粧试略施。堪笑时人争仿佛，满城将谓是时宜。
长丝袅娜拂溪垂，乳絮风吹漠漠飞。全惜东风与为主，年年先占得韶晖。
风牵袅袅摇无定，翠影侵阶已午天。花发鸟歌春景媚，好看柔软吐香绵。
每对春风竞吐芳，胭脂颜色更浓粧。含羞自是不言者，从此成蹊入醉乡。
满园花发白于梅，又与红桃幷候开。可口直须成实后，莫将苦种路旁栽。
小小琼英舒嫩白，未饶深紫与轻红。无言路侧谁知味，惟有寻芳蝶与蜂。
雪格冰姿蜡蒂红，水边山畔淡烟笼。江风也似知人意，密递清香到室中。
天然金蕊冠群英，谁信鹅黄染得成。昨夜南枝报春信，摘来香露月中清。
深闺寂寞带斜晖，又是黄昏半掩扉。燕子不知人意思，檐前故作一双飞。
见尔来齐去亦齐，空巢零落屋庐低。更无心记啣泥处，花絮春风小院西。
千古风流八咏楼，江山留与后人愁。水通南国三千里，气压江城十四州。
十五年前花月底，相从曾赋赏花诗。今看花月浑相似，安得情怀似往时。
春残何事苦思乡，病里梳头恨最长。梁燕语多终日在，蔷薇风细一帘香。
巨舰只缘因利往，扁舟亦是为名来。往来有愧先生德，特地通宵过钓台。
风流谁复似三郎，并辔春风辇路香。漫说宫中行乐秘，画图千古记兴亡。
四老堂中四老人，饱经丧乱始收身。苍颜鹤髪团栾坐，知是时平有幸民。
兄弟当年七业兴，精神如鹤齿如冰。升沈存没今如许，且作随堂粥饭僧。
已是平头六十人，江湖身老寸心存。明窗净几翻经卷，深炷炉香答主恩。
一派荆溪过枕前，喜从人境得幽偏。直疑身在烟波上，卧送飞帆落照边。
堂后堂前竹与梅，老人多半手亲栽。何时更作闲花草，亦遣群芳次第开。
四时花草逐时新，衮衮年华过眼频。景物无穷人自老，新花应解笑迎人。
系舟长傍柳堤阴，曳杖时穿竹径深。薙草浇花课僮仆，更无余事可关心。
多病经时不著冠，岸巾长对倦云闲。年来衰谢交游绝，靖节柴门不用关。
鹤养丹成鹿养茸，群呦对舞傍衰慵。待看仙骨他年就，同访蓬莱第一峰。
商岭偷生计已疏，橘中乐事亦区区。洛阳耆旧今黄壤，会有人传四老图。
色味清香美莫名，更怜圆树碧亭亭。结根得所天然胜，为对三台第一星。
直上烟霄碧玉抽，静摇月露冷光浮。堂堂劲节冰霜后，元老如今有壮猷。
闭门不复过高轩，梦蝶悠扬栩栩然。睡起杖藜经略彴，静看鸥鹭浴晴川。
毣毣精思愧鲍宣，如如不动契金仙。回观争夺纷华地，已老吴蚕不复眠。
迹抛朝市不妨清，心照空华故自明。但忆沧浪时鼓枻，肯从金谷听鸣筝。
觅句高攀孟浩然，藏经远慕汉韦贤。深林小隐成幽趣，我得为隣愧子先。
昔向丹墀侍玉轩，略无裨补髪苍然。元非食肉封侯相，合抱遗经老玉川。
三州皇化未能宣，山水清奇记九仙。白首弟兄长挂梦，喜听夜雨对床眠。
门对芙渠碧沼清，萧萧五柳似渊明。远听林壑风鸣籁，戏看儿童草鼓筝。
通塞升沈亦偶然，山林高卧更称贤。似闻小筑西湖上，择胜浑输一著先。
摧颓病鹤怕乘轩，归路风帆任渺然。环堵故能容两膝，扫除荒径老斜川。
不乐从军学仲宣，那能辟谷慕飞僊。直缘衰病干明主，乞得南窗一觉眠。
衰怀底物能陶写，社舞村歌眼暂明。谁似玉人供巧笑，不劳长笛与哀筝。
追陪杖履已悠然，把玩诗篇更觉贤。局上频烦问瓜葛，吟边端不敢争先。
南渡登舟即水仙，西垣有客思悠然。因君相问为官意，不买毘陵附郭田。
小阁幽深枕浅波，直疑湘水见英娥。不将诗酒频料理，奈此风前二妙何。
意匠潜符造物工，笑谈花坞出榛丛。风条日萼随时看，须信春藏指掌中。
月里移根傍小斋，不惟收子看花开。捣香筛辣归春瓮，凖拟高人胜士来。
分得骚人九畹香，时人不服更幽芳。小窗低户维摩室，苒苒奇芬春昼长。
笑取功名指顾间，归来心与倦云闲。闭关不作南柯想，睡起香凝金愽山。
罢酒寻花涉断矶，颠跻犹复强褰衣。可怜醉眼无分别，却把傍边柳折归。
方锐新池卧介圭，水光如玉夜腾辉。不应只作韩侯觐，更喜姬公著衮衣。
多病扶笻老自便，得君方竹更轻坚。平生正以方为累，拟付山僧任削圆。
蟠根带石傲年芳，秋雨春风拂水长。不用引年劳服食，相公勲业似汾阳。
风折枯荷芦苇秋，萧萧㶉𫛶上沙洲。关心满眼江湖趣，何日扁舟得自由。
镂冰斵雪赋精神，不受丹青一点尘。施粉故应嫌太白，谩凭水墨见天真。
骚人洗砚试松烟，造化𬬻锤贮笔端。春破南枝入诗眼，句成祇许画中看。
笑挥墨妙当铅华，真是天然玉雪花。月冷霜清春不管，一枝寒影堕溪斜。
墨白何妨俗眼疑，写真妙处足天机。横斜疏影黄昏月，貌尽西湖处士诗。
墨竹文翁旧写真，墨梅颜子更超群。我家幸有筼筜谷，乞取冰姿伴此君。
故园雪树想雕零，却向毫端见典型。梦破江南愁绝处，前村烟迥雨冥冥。
暖日温风破浅寒，短青无数簇幽兰。三年止酒偿春意，可忍花梢带面看。
步屧荒园日已昏，呼儿当迳扫苔痕。春愁不作游人地，细雨残梅过上元。
含烟带雨过平桥，袅袅千丝复万条。张令当年缘底事，风流才似女儿腰。
无数新花替旧丛，兔葵高卧占春风。向来桃李成蹊处，今在陂塘渺莽中。
水天空阔片帆开，野岸萧条送骑回。重到张公泊船处，小亭春在锁青苔。
晚风初染嫩鹅黄，小雨仍添百和香。折与病夫元不称，玉瓶留待冶游郎。
念我江西老斵轮，久无漫鼻与挥斤。千金莫买蛾眉笑，留寄溪堂病主人。
万里江南雨外船，长腰秔米缩头鳊。广文繋马无由去，更有何人赠酒钱。
拄腹文章未补饥，积瘕潜愧不堪悲。儿曹怪我疏愚甚，不见田光盛壮时。
去年芳草又萋萋，休叹王孙犹未归。更见春深送春雁，三三两两傍云飞。
悠悠千载五湖心，古庙无人锁绿阴。为问功成肥遯后，不知何术累千金。
终日题诗诗不成，融融午睡梦频惊。觉来心绪都无事，墙外啼莺一两声。
三旬埃郁得清风，领袖犹飜汗折红。已是梦清无俗梦，更移凉簟月明中。
暮蝉萧瑟下斜阳，已似茅簷气味长。团扇未须忧弃置，竹奴犹可助清凉。
少年乐事未全谙，疾病侵凌已不堪。尚喜步兵频入梦，梦中犹复似曹南。
竹林还往风流绝，剡县交游气味疏。今代高人多惜费，千金未抵一行书。
雨映烟笼万竹蟠，枯条高下不堪看。非干秋后多霜露，自是芙蓉不耐寒。
去马来舟绝往还，此中情味却相干。明年知是明寒食，待约花梢月下看。
壁间诗字有凝尘，庭下梅梢又作春。独有城南汪教授，当时同是看花人。
小径纵横出紫苔，绿阴高下缀黄梅。榴花却是多情思，留宿薰风未肯开。
汉朝公主歌黄鹄，秦地佳人唱柳枝。想见云车度沙漠，一杯湩酪酹明妃。
雨着河堤柳着烟，小楼灯火又今年。东风不与行人便，留滞长亭十里船。
疏灯欲尽渔商市，小雨似开桃李颜。一夜簷声鸣瓮盎，无人知我坐蒲团。
卧疾江边久未回，懒随儿辈走尘埃。天公尚有余情在，肯放梅花自在开。
春愁故故妨人乐，旧藓新苔不暂晴。想见江郎闭船卧，满川风雨报天明。
晁卿白发风流在，肯伴香车作夜遨。借问典衣充戏责，何如沽酒唤吾曹。
灯火满城公不来，为公雕句洗尘埃。春愁不到城西寺，更约梅花缓缓开。
白酒红灯称意春，知公未免踏黄尘。绳床好在休相忆，输与瑯琊浃上人。
枯木庵中浃道人，百年无影卧轮囷。未须特地通身去，放取枝条自在春。
前身石霜后身浃，如印印泥风去尘。认得当时侍者意，无人知是密庵人。
柳着河冰雪着船，小桃应误取春怜。床头有酒须君醉，又废蒲团一夜禅。
满江风月一船霜，无计留君只自狂。灯火隔帘香隔坐，无人知是竹枝娘。
望大赵书如渇骥，忆老汪胶无续弦。看徧江南与江北，小屏微雨是斜川。
病去诗无一点尘，亦知摩诘是前身。怜君更似西江水，合伴倚松庵里人。
二顷良田一亩宫，好山当自属林公。须君留我卓锥地，安听飕飗万壑风。
风雨属连春事休，碧鳞三尺荐行舟。短墙不见桃花面，付与长江自在流。
南来消息不真传，正恐相逢却未然。何处青帘足沽酒，粥香饧白是今年。
鼻息咈然君莫惊，饥肠渠自作雷鸣。须公一勺羔儿酒，伴我夜窗听雨声。
淡绿衣裳玉作粧，好风凉月自相当。沈郎笑汝多情在，不似江梅满意香。
只恐老去被花恼，更欲忘忧须酒浇。何似山堂病居士，闭门高枕过春朝。
新晴欲上南楼月，柳可藏鵶水蘸墙。无限客愁芳草里，不知风雨阻斜阳。
嫩粉殷勤换浅黄，郁金丛里见新粧。已翻百叠红衣润，更沐九回沈水汤。
稚子寻花莫漫狂，已知衰疾负重阳。新霜有意留青蕊，更放残枝十月黄。
台城南望入斜阳，尚想能诗玉树郎。乘兴风流莫相笑，眼看直北走雷塘。
雷塘别有风流坐，可作南舟两日行。江水自流春自好，不知芳草为谁生。
水光欲尽瑠璃影，玉色初浮翡翠斑。便觉曲生风味好，小炉新火对蒲团。
小院无人日自长，隔帘时有芰荷香。客游未作安居计，更借西楼一夜凉。
小庵无客亦无氊，遂有高人借榻眠。一夜西风撼枯柳，不知春在石崖边。
白鸥笑汝不能饮，澄江恼人勤作诗。可惜南楼好风月，只无春柳对琼枝。
金柈一斛贮槟榔，戏调儿童走欲狂。不谓林间有元亮，念公时在酒中藏。
忽逢邗沟道人浃，如见锡山居士秦。问着世缘浑忘却，知公不是个中人。
凝尘欲满读书窗，忽有琼花对小缸。更喜风流好名字，百金一朵号无双。
断肠风味久难寻，尚有名花寄此心。折尽长枝已春晚，只宜凉月不宜阴。
个中真味久难忘，但觉人间万事忙。今日为公留不得，剩分诗思入山堂。
向人怀抱终何有，过眼峥嵘得暂醒。更唤秦髯与湔祓，为公题作小南屏。
知公心似山堂石，悮落人间几案间。今日风光已相负，看朱成碧未能还。
小雨催寒入夕曛，湘江风味可怜人。斑斑玉泪无时尽，袅袅金梢别是春。
十日儿号不出房，残梅犹在小瓶香。沈郎唤客煮汤饼，政恐匆匆未得尝。
九日狂阴一日晴，落花飞絮作清明。与君擕手南楼去，共听长江月下声。
夜窗灯火著新寒，喜见蒲团一味闲。纵有好诗人不要，却须还与槛前山。
疏帘欲上梧楸影，远枕微闻盆盎鸣。甚欲分身就公宿，只愁尘土变江声。
日日勃鸠相应鸣，年年春草趁愁生。道人不怕冰霜面，又作南舟十日行。
沈郎爱客如爱酒，章子问诗如问禅。肯共寒炉拨残火，共搜佳句作新年。
眼看霍霍万钱食，便就匆匆五鼎烹。何似张侯五兄弟，闭门相对饱芹羮。
平生最爱花梢月，可与青楼一等看。病去老来浑忘却，晓窗晴日上蒲团。
漫营新句补残章，寄与乌衣玉树郎。他日无人识佳景，满城风雨近重阳。
好诗政似佳风月，会赏能知已不凡。万里潘郎旧乡县，半江斜日落归帆。
我恨不识鹿门公，蔡郎心期千载同。不随吏部曹中板，去赴长芦寺里钟。
一坐十月长江濵，自君之来心转亲。还书起居清源君，人间纷纷何足云。
同行者谁平原孙，于我不但骨肉亲。谁言不为桃花去，只爱江山亦可人。
二子逃禅不计年，江湖重去水粘天。直饶透尽三关语，到底终成百漏船。
木鱼光里两蒲团，意气与我平生欢。尽底告君君不会，空得痴人寻笔端。
泥龙蜴蜥困追求，旱徧淮南二十州。寄语天公莫轻许，少留眀月作中秋。
去年骑马古城西，雨涴鞍鞯一尺泥。今日重来转无绪，强扶衰疾遶河隄。
不随残暑退青蝇，入眼嚣尘渐可憎。静里工夫君莫厌，夜窗重对短檠灯。
罗襦襟解烛灭后，喝雉喝卢人散时。愿君莫忘点轩老，少小先蒙国士知。
古木轮囷老岁寒，好花无力便凋残。秋风只在盆池上，但见江湖万里看。
鄙夫养病苦不足，诸公觅官常有余。自是闲人不更事，可随云鸟更深居。
好风残暑不同涂，穏看饥蚊自扫除。不谓南轩有佳竹，卷帘相对一床书。
北风迎马入裘茸，来访残炉半日红。败屋数间书百箧，无人知是陆龟蒙。
见公便是倚松老，念我不忘担板心。万里江山一尊酒，主人无古亦无今。
柳外鹁鸠相应鸣，屋头新月半轮生。知公未便为官去，且放扁舟自在行。
晓日烘窗不得眠，夹河高柳乱鸣蝉。西风种种入愁思，更有长亭十里船。
李家漾南江漫流，幕阜山前春更愁。无人肯会西来意，且作小诗盟白鸥。
道人不来花满山，蹇驴出没松声间。待约江头今夜月，与渠他日报平安。
春日纷纷一段奇，无言桃李任春欺。要须及热芦湾去，莫看风吹雨打时。
谁将旧日狂蜂蝶，误入春风桃李蹊。咫尺风光不相贷，无因乞与上天梯。
暂开还落不停枝，雨湿东园柳絮稀。遥想钓船今夜月，暗随潮信与春归。
经旬无客事亦少，多病闭门身更轻。我自不能知许事，暮江斜雨送蛙声。
膏香未即输鲑菜，煎和真同食蛤蜊。北人惊叹不下箸，乞与韩公南食诗。
莫惊朋类多惊爆，曾伴中郎鼓吹来。今日属官本渠分，晚江烟雨閙池台。
秦郎重构水边亭，仿佛疏林过雨声。更唤清泉入屏坐，少留他日濯吾缨。
薄酒残灯欲别情，暗萤依草不能明。悬知先入他年话，一夜蛙声连雨声。
水分西子采香径，山是吴王避暑宫。可惜同来不同赏，落花飞絮晓蒙蒙。
水满南河月满床，市楼灯火隔秋江。无人可会庵前事，一夜北风吹破窗。
东风不借南舟便，细雨轻寒锁暮江。更想乱山明日路，暮天风雨打船窗。
小雨浮江霜送秋，晓山晴遶读书楼。道人不作当时面，万里一帆随白鸥。
今日钵囊南去人，当时雕句作新春。更知自昔相逢意，定是他生骨肉亲。
眼底家乡不自归，痴人争忍劫前灰。直饶古庙香炉去，也要披毛戴角来。
洪波奔放不停尘，万劫茫茫寄此身。毕竟无人会休去，满堂栝木不能春。
花似细薇香似兰，已宜炎暑又宜寒。心知合伴灵和柳，不许行人仔细看。
玉桧盆榴作队来，异香相趁不相猜。从今闭向深宫里，莫学江湖自在开。
秦郎家畔一瓯茶，何处清凉不是家。客子三杯玉泉酒，主人一曲浪淘沙。
睦州香火赵州茶，走徧丛林不着家。今日为公拈出也，两桥人语是高沙。
往来湖海一扁舟，汴水多情日自流。已去淮山三百里，主人无念客无忧。
小市荒桥贯浊河，故人虽在嬾谁何。只因远地经过少，更觉新年坐卧多。
衣欲生棱梦不成，城头高下打三更。月明如昼柳如画，更向瑶池南岸行。
绿徧墙头杨柳枝，小亭春尽阻归期。头昏目暗无情绪，不比少年离别时。
破裘重补却胜寒，暗减头围觉帽寛。数顷桑麻遶城路，每随妓吏去迎官。
海气如烟跨市楼，北风连夜舞梧楸。平生事业难牵强，坐听寒灯守聒囚。
漫约同归久未偿，只今留滞各他乡。春风有信勤归雁，夜雨何时复对床。
老觉为官百不宜，故人虽在鬓如丝。遥知再踏同游地，更想汪饶曳杖时。
城北城南柳絮飞，街东街西鹁鸪啼。海陵三月与春别，一夜雨成三尺泥。
风雨属连春事休，十日九日转城头。虽无俗物败人意，可使澄江消客愁。
卧龙雏凤不曾闲，举世皆危子独安。应念桥公无特操，晚将情话向曹瞒。
将军相继出天山，汉主吞胡意未阑。本自无心接宾客，故人犹有一任安。
诸卿谈笑赏先登，我欲从之病不能。门闭日长公事少，祇疑身是住庵僧。
尘满文书灯暗檠，荒城相望数残更。莫言愁罢无佳处，睡正熟时闻雨声。
往来奔走看渠忙，疾病低回却未妨。唤客不须嫌酒恶，隔墙时喜送橙香。
西风吹雁欲斜行，小槛寒花却未香。将谓诸公频载酒，枉留橙菊十分黄。
不辞玉露著新行，漫作人间彻骨香。知道输棋偿旧约，故留残菊一时黄。
少年谈笑解秦兵，便欲连从却未成。莫谓江东可长保，暮年无意引朱英。
病知前路资粮少，老觉平生事业非。无数青山隔沧海，与谁同往却同归。
先生高卧了残冬，我亦年来不讳穷。夜半打窗人不会，满天风雨角声中。
客游历历都如梦，身事悠悠略似僧。只么随缘作官去，不知从古更谁曾。
往来车马閙泥涂，一室萧然百事无。语黙二途俱不涉，不劳辛苦对文殊。
久谙罢卧嬾呼医，剩读文书不疗饥。数有故人来问疾，更烦耆旧与传诗。
柴桑无复陶元亮，谷口虚传郑子真。二子风流知有在，且留余味及吾人。
澄江虽近不容亲，亦是人间可喜人。枯木岩前有岐路，一杯浊酒自成春。
二子深居笔吐虹，从来节气万夫雄。欲知圣主求贤意，不为相如词赋工。
小阁才堪置一床，病躯虽在鬓沧浪。随身行李无长剑，犹胜堆钱与窟郎。
交游潦倒漫虚名，悮结他生文字盟。踏尽尘埃公莫厌，不应因酒爱江清。
故人飘散各穷途，诸老交情却未疏。赖有清诗在书案，时时翻读伴更初。
万里星河指顾间，此中何自著江山。精金百炼终无用，才与佳人照指镮。
阮公游宦喜东平，贺监从来忆四明。但得从容饱粗粝，不须辛苦辨肴鲭。
万里归来四壁空，旧游浑在黙然中。明年我欲江南去，何处留诗可寄公。
瓦炉香烬欲凝尘，小槛黄花更一新。络纬戒寒鸠唤雨，世间那有自由人。
鬓髪苍然雪欲垂，问君何苦读书为。旁人不会回头意，犹记田光盛壮时。
簿书尘土乱蒙茸，无复江船万里风。卧听秋声满簷溜，不知墙下有梧桐。
疏林渺渺下新霜，留得黄花小槛香。莫道穷秋少风味，一时顿有两重阳。
提壶满送小槽春，尖团未霜亦可人。略借毕郎左右手，为公一洗庾公尘。
蜗涏狼籍阁残书，仿佛黄公旧酒垆。试问东山谢安石，不知能似此人无。
老耻为儒不学禅，还家常欠买山钱。成州太守怜衰病，时有书来说太玄。
糠豆犹悭不到盘，小儿寒至尚衣单。虽无事业传惇史，或有声名托稗官。
稳看飞虫着网黏，炉香欲尽不须添。未嫌秃顶如壶赤，何处香醪似蜜甜。
病来每有为僧兴，老去初无涉世心。它日三江五湖口，断云寒水有知音。
老不谋身望子公，少年豪气想元龙。倚松庵下香严路，今日书来第一封。
水声高下竹回环，薄酒无功不耐寒。白塔忽从林外出，青山常在马头看。
王郎赠我桄榔杖，三岁庵中伴我闲。只为嬾行常靠壁，不能随我过嵩山。
小池南畔木芙蓉，雨后霜前著意红。犹胜无言旧桃李，一生开落任东风。
张卿留客酒如渑，我欲从之病不能。忆过公家更东望，断崖高树雪层层。
秋来归兴复何如，李范声名更羡渠。它日买田吾有策，两家兄弟要邻居。
江北江南公不归，人言公懒笑公痴。闭门端坐读周易，直过新春围闭时。
胡虏安知鼎重轻，祸胎元是汉公卿。襄阳耆旧唯庞老，受禅碑中无姓名。
秋霜阁后山屈蟠，行人冲泥脚未干。正是水西佳绝处，不辞风雨夜深寒。
水西投宿返秋霜，起听晨钟厌束装。尚惜故人轻作别，乱山深处过重阳。
村场路僻多无酒，野菊寒深亦未花。底事中原归不得，又扶衰病过天涯。
白头嬾入少年场，二老追随却味长。预喜尊前听清话，夜窗相对一炉香。
竹密如云不见天，好山无数簇溪田。秪应黟县溪山胜，尽在鱼亭驿舍前。
故人相继别休宁，山路篮舆睡复醒。所恨溪山正佳处，不能同我到鱼亭。
去程归雁两悠悠，行到荒山尽上头。试问中原何处是，只言东些是宣州。
风落千山雨夜鸣，时因归梦识宣城。欲知溪路行多少，已过徽州第五程。
宣城人物未全衰，四士风流世不知。别后略无佳语寄，道中才有数篇诗。
詹郎逸气今谁似，李令清言久不闻。独立共传摩诘后，隐居还见伯仁孙。
故人相望马牛风，世事波涛滉漾中。漓水东边两年住，往还才有一珂公。
北归我已办行纒，久约相从却未然。何处云山堪著子，乱松回首岭南天。
亲朋虽近懒追寻，湖岭归来病至今。寄语洪州赵从事，忍令无酒过冬深。
苍黄避地出连州，邃谷深岩懒转头。归路始知山水好，少留村驿当闲游。
稍离烟瘴近湘潭，疾病衰颓已不堪。儿女不知来避地，强言风物胜江南。
岭外从来不识春，青梅年后已尝新。深山忽有残花在，知与清明待北人。
自怪匆匆来往忙，又携儿女过湖湘。敢言此地能安稳，且道新年离瘴乡。
岭下微阴已自寒，早行山路觉衣单。故人见我应惊笑，疾病衰颜怯据鞍。
到处相逢是偶然，淛江湖岭屡经年。赠君颂子君休笑，我已新来不问禅。
羸病不能除肉味，每逢斋钵愧余生。双鸡未可为公饍，留与山僧报五更。
市酒酸甜久绝沽，湿薪薰眼坐僧庐。尚怜诸老无机事，不待愁人折简呼。
龙阁老翁流落久，如今辛苦去朝天。向来岭海经行地，分付蛮溪著钓舟。
已无厚禄故人书，尚有相寻长者车。所至纷然兵火里，不知从此更何如。
疾病侵凌百不能，只今全是住庵僧。谢安肯为苍生起，早与吾君了中兴。
三浙三衢未说归，且从岭路访曹溪。卢公若问南来事，但道江湖尽鼓鼙。
岭外三年避贼忙，法轮元不下禅床。君归却说岭南事，瘴暑作时君自凉。
长颈竦身嬾不前，此宁有望更腾𬸣。懿公爱尔非无意，要压曹人三百轩。
粉墨半销翎翅短，正如衰发不胜簮。可怜少保功名悮，写此凌云意不堪。
眼明见此出笼鹤，似我北归辞瘴岚。慎勿低头待收养，人间欣戚尽朝三。
相逢不用苦相催，只到更深月上回。莫怪室空无侍者，夜窗相对有寒梅。
子来不惮千里远，我病可无终岁忧。相见匆匆又相别，主人无恨客无求。
平生苦节胡元仲，老大多才刘致中。为我殷勤问消息，十年坚坐想高风。
遥山渡口晚犹寒，道路奔波未许闲。颇恨独来不同赏，竹舆穿雨上疏山。
病来全少静工夫，药里关心计已迂。纵使君来亦无语，更无余法待文殊。
交游契分如君少，湖岭溪山似此稀。夹路梅花三十里，故人虽病莫先归。
海角相逢又一奇，更怜朋旧得追随。满堂举酒话畴昔，疑是中原无事时。
他日曹南十日雪，访君寻酒不能回。梅花此日怀安路，更有清诗入座来。
晓晴破雨却寒天，海上风光绝可怜。更欲陪公了春事，不须乘醉始逃禅。
海上凡鱼不识名，百千生命一杯羮。无端更号西施舌，重与儿曹起妄情。
水生溪涨欲容舠，疾病因循厌作劳。莫道深居便无事，午窗疴痒费爬搔。
自闻贼报离扬州，凖拟春来泰出游。所恨溪山最佳处，不容老子便归休。
长闲渐化读书癖，远道聊因避地行。安得薄田了𫗴粥，便相依倚过平生。
年来念念欲深藏，颇觉看书气味长。莫怪囊空无一物，犹能分笋送何郎。
畴昔相从三十年，如今休去不逃禅。知君参见法轮老，始悟苍苍便是天。
境界本来无善恶，人间何处有新图。欲知个里真消息，腊月寒松永不枯。
匆匆车马未言还，因病深居未得闲。更为故人留一夏，稍移行李过东山。
故人多住城东寺，还许相过结净缘。海寇求降荔子熟，是中风月可忘年。
满城车马杂尘埃，所至如云拨不开。只有西禅尧侍者，肯冲剧暑送诗来。
强读文书不补饥，只今一饱尚难期。薄云未肯苏禾稼，细雨才堪湿荔枝。
雨湿平林松桂香，断云冉冉拂疏篁。江山故自可人意，从此归休策最长。
日数归期似有期，故园无语说相思。芭蕉叶上三更雨，正是愁人睡觉时。
香如含笑全然胜，韵比酴醾更似高。所恨海濵出太远，初无名字入风骚。
海上相逢两过秋，飘然乘兴亦悠悠。送行百里还归去，同是江湖不系舟。
纷纷举手争毫末，砥柱当河独不流。一夕便随波浪没，天涯黄叶更悲秋。
老大驰驱百不宜，敢将筋力蹈危机。他年更欲眠云住，同过东山尝荔枝。
烦君惠我陈家紫，万里漂流合得尝。莫道闻名不相识，旧随笾实到吾乡。
四海交游一信民，后来情分更谁亲。可怜相伴谿堂老，一去尘寰三十春。
一世声名高与关，亦知不合住人间。不令整顿乾坤了，虚逐松声半夜还。
璧老投冠去学禅，堂堂一鼓阵无前。平生老伴唯均父，马病涂穷不著鞭。
屏医郤药病良已，绝学捐书我又休。却到旧时行履处，五湖烟水上渔舟。
万里飘然不系舟，老来专忆旧交游。西风日落中原路，虚度江湖数十秋。
唐子直心绝可怜，夏侯苦节更谁传。诸晁事业风流在，各有残诗十数篇。
平生亲爱独诸晁，叔也相亲共寂寥。半日不来须折简，暂时相远定相招。
病夫长病合长饥，岂复轻随世上儿。云雨覆翻渠有分，江湖潦倒我无知。
曾郎学行冠姻亲，赵子才能又绝伦。仲弟故应同二妙，一时先后委埃尘。
便欲长休老未能，尔来频愧住庵僧。直须弃尽人间事，始见从来一点灯。
海上秋来早晚凉，客愁苏醒似还乡。归途尚欲疗疮疥，剩乞温泉一勺汤。
疾病侵凌转不堪，时思一室奉清谈。嗣宗已饷兵厨酒，当有新茶惠阿咸。
海上秋风吹客衣，屡烦亲旧送将归。今朝更入江东路，便恐书来即渐稀。
尝忆他年出旧京，汴堤榆柳与船平。宁知此日钟山路，亦是东行第一程。
纷纷车马未言还，我独支离便得闲。尚有同门二三子，肯同今夜宿钟山。
今来留滞浙河东，想见闽山荔子红。虽有故人家在彼，可无方便托西风。
张侯问舍复何时，我亦留连去未期。便欲为君草堂客，几时先寄落成诗。
故园回首但斜阳，所至奔波避贼忙。天下何曾有定处，越南燕北是中央。
病来每有居山兴，老去初无住世心。三尺枯桐无旧谱，始知三叹有遗音。
赵郎落笔写盘谷，正是太平无事时。今日太行那有此，满山樵采尽痴儿。
东风吹雨欲翻盆，杏树前头柳暗村。试问老人何处去，夜来新月又黄昏。
欲过城东病不能，飞簷高栋想层层。半年梦作严州住，一首诗留塔下僧。
病无佳思只深藏，漫遶东篱菊未黄。最是一年秋好处，可能无酒过重阳。
清慎轩中一事无，午窗高枕似吾庐。世人称意何须道，乃祖风流正不疏。
我病无能到处穷，子才安得尚漂蓬。如何共饮重阳酒，相对无言似乃翁。
重阳共采东篱菊，却似乃翁年少时。顾我无能甘老病，相寻唯有向来诗。
闻钟即起待天明，客舍无聊坐五更。何日长风破巨浪，看渠万里出门行。
平生饱我饭脱粟，静夜不眠寻细书。可见乌衣诸子弟，从来志业不如渠。
形容落魄犹须酒，疾病因寻久废诗。忽见闻郎七字句，却如王谢少年时。
年来疾病日衰颓，忽报山中两弟来。径欲相从营一醉，未须辛苦便轻回。
一任衡门可雀罗，时容欹枕听悬河。因君小试屠龙手，要与午窗降睡魔。
夜窗相对不成眠，苦为离愁定不然。政以苍生未苏息，思君日夕望回船。
春信先寻岭上梅，两年零落待君开。非关使节须重到，自是溪山未遣回。
久觉藏身不厌深，旧游风物要追寻。书来肯附铜鱼使，记我今年病不禁。
自离闽岭罢参禅，疾病深藏不计年。尚得闲人相印可，隔门惟有白衣仙。
纷纷药裹了新正，北望兰溪不数程。且喜诸生会勤苦，夜窗如子读书声。
瘙痒挠肤无春冬，为害略与恶疾同。只有疮痂不相负，夜阑长满寝衣中。
一夜飞蚊遶鬓鸣，却忘时节是新正。祗应朝暮须风雨，便作疏簷泻竹声。
偶从行李转江湖，所至翛然一物无。午枕久拚闲事业，夜窗新有静工夫。
少小交游不乏贤，二三豪杰聚临川。自从老大飘零尽，独有残诗数百篇。
屡试吴中千里莼，闽中荔子亦尝新。独游每恨无佳思，正好溪山少故人。
故人自失嵇中散，疾病衰颓转不堪。犹喜闲居有贤弟，且随长铗住江南。
张卿别后且郊居，无复黄公旧酒垆。试问今年有闲暇，亦随书剑入城无。
交游畴昔住临川，博士高风世不传。饶谢得名三十载，当时已道小汪贤。
故人子弟惟汪谢，每一思之忘寝兴。莫道临川便寂寞，后来相继有诸曾。
吏部声名动一时，中原人物未全衰。低摧不用还归去，坐守遗经可疗饥。
金谿比岁复何如，二董风流却未疏。闻道移家远城市，欲携书籍更深居。
爱贤如渇吴夫子，不染世间儿女尘。老病不逢终不悔，后生谁复记斯人。
形骸已病尤宜懒，岁月长贫屡有诗。犹得深居少尘事，只如同在岭南时。
新年为况复何如，尚有心情打酒无。只恐后生行乐处，转嫌吾辈白髭须。
衾稠尚冷知春早，意绪无聊觉病深。夜半故诗缘底事，向来余习正关心。
病欲相寻久未能，虎丘山下在家僧。诸方本末须君记，拈出丛林旧葛藤。
昔年曾侍老姑傍，诲我全身只退藏。长恐风流便疏远，子犹他日及升堂。
跬步无功已厌迟，后生谁复肯从师。无人识子闲居意，手冷深藏只自知。
三江古路更深居，白首穷经一丈夫。借问新年入城市，亦曾频到虎丘无。
念子他时两颊红，十年奔走变衰翁。耐官丞相风流在，坐守箪瓢不诉穷。
药裹关心老不宜，只今筋力已全衰。何由更得身无事，却似他时把酒时。
强欲驰驱老不宜，故人虽在费相思。祗应大府多还往，职事虽忙不废诗。
夏子经时不寄书，十年奔走尚穷途。不知自到高安县，亦有心情记我无。
澹绿衣裳白玉肤，近人香欲透衣襦。不嫌破屋飕飗甚，肯与寒梅作伴无。
破腊迎春开未迟，十分香是苦寒时。小瓶尚恐无佳对，更乞江梅三四枝。
柴门罗雀懒频开，喜有新诗到眼来。闻道系舟城脚底，莫乘溪涨便轻回。
入秋多病浑无酒，学道无成却读书。莫谓穷居便寂寞，天凉犹枉故人车。
年年无酒对新秋，辜负凉天懒出游。想得故人怜我病，故分岩桂洗穷愁。
扫除炎暑脱氛埃，色似菊花香似梅。知是西风要清赏，少留阴雨候晴开。
折送幽花与做秋，溪头风物未重游。已怜多病逢三益，更喜诗成拟四愁。
洛阳车马走尘埃，一岁颠狂自探梅。还识此花风味否，年年秋后两番开。
经旬霖雨足莓苔，忽喜双盆送菊来。已似风霜憔悴损，主人云是待晴开。
渐开粉白间微黄，肯与新橙一例香。送与衰翁元未称，且留青蕋作重阳。
疾病侵凌我亦衰，后生谁复更相知。可怜日落长安路，不见骅骝整辔时。
老读文书懒不前，亦无余地可逃禅。闭门省事群嚣远，惟有貍奴附日眠。
病犬虺𬯎惟附日，懒猫藏缩可逃寒。宁知两马霜风下，更有长途不道难。
不嫌羸病守绳床，世念纷纷久已降。一夜月明如白日，骤闻急雨打天窗。
膏火从来只自焚，何曾野鹤驻鸡群。如何死亦无公论，地下犹存卫府勲。
野水依城竹映沙，江梅开处又人家。天晴径欲花前醉，只恐衰颜不称花。
平居羸病每相妨，今日寻春有底忙。何以至人常不出，看人冲雨度浮航。
桥北桥南花乱开，小园和雨扫莓苔。不嫌拄杖冲泥入，更许乘闲著屐来。
寒压新春雪不融，布衾如銕坐衰翁。烦君又送南山炭，更放残炉一夜红。
老来于世转无求，事业声名种种休。伴得邻僧忍饥惯，闭门无饭读春秋。
匆匆和梦别星楼，扰扰随缘住信州。尚笑长江少方便，只教溪水暂西流。
问柳寻花懒不知，登山临水病难为。日长客去松阴静，强课儿曹学和诗。
经旬却怕酒杯深，野寺虽闲病至今。莫谓闲居厌医药，未妨随证检千金。
一世奔波在别离，君家孝友独天知。已令好梦传消息，更有宾鸿效羽仪。
路旁来报定何人，物理潜通自有神。想得三衢相见地，至今草木亦长春。
河朔家人堕渺茫，江南风日正舒长。已知原上鹡鸰处，更入云间鸿雁行。
便欲深居过一寒，破窗重觅旧蒲团。莫年生活如何做，子细烦公指示看。
几时不过西禅寺，直自初秋到晚秋。闻道主人怜我病，天寒酒未送新𥬠。
茶花过雨十分香，山后山前已带霜。何事东篱数株菊，已将青蕋趁重阳。
渐退中原胡马尘，溪山未厌往来频。虽无名酒酬佳节，尚有新诗答故人。
雨余天气欲尝橙，栗可煨炮芋可羮。正是一年秋好处，忍令无酒送君行。
口唇白醭未尝开，正始余音挽复回。他日炉香为谁起，公曾亲见了翁来。
君到江头不问津，雪堂草木几番新。一生未得文章力，要扫中原胡马尘。
骐骥徐行不离群，却行江北访斯文。潘何子弟能传业，当奉遗书与使君。
昔年曾过岭南州，争看湘江万里流。妙手可传诗外意，乱云寒木更孤舟。
梨花雪白柳深青，也似中原旧驿亭。犹记往来寒食下，客房无酒卧空瓶。
今年春物更匆匆，野杏山桃取次红。底事无钱作寒食，可无新语记车公。
苦忆均阳祁处士，只今全似住庵僧。何时更得相从去，细话丛林旧葛藤。
断云无水去无踪，回望关山指顾中。何处寻君问消息，古田南路已春风。
读易先知未画前，圣人何事绝韦编。始知杨子多闲暇，更有功夫草太玄。
千秋蜀道一君平，气象从来不近名。可惜下帘无一事，才将老子授诸生。
孔丘墨翟并称贤，始信先生学未坚。何事退之传此谬，亦将余论点遗编。
纷纷礼乐付浮埃，一取玄虚祸始开。但见出言齐老易，始知戎马不虚来。
晋朝朝士安知礼，尽出纷纷簒贼余。漫使当时辟世士，放言高论祖浮虚。
荒山古寺欲黄昏，梁上诸君欲到门。雨湿雪童埋处土，向来精爽更谁论。
客至书来总不知，却缘迩日吠声稀。蛛丝网遍常行处，犹道奔逃未肯归。
雨涨溪浑欲断桥，水乡风物转萧条。烦君下笔留春住，令我寒窗不寂寥。
四十余年别历阳，旧游如梦费思量。眼明见此老居士，听话旧游如到乡。
不须布袜与行纒，参得诸方五味禅。散尽白云见明月，虚空只是水中天。
交旧悠悠西复东，建昌南望水连空。蔡侯念我有新句，犹似灞桥风雪中。
年来相聚欲无言，懒说诸方五味禅。所恨归程太匆遽，不收吾骨瘴江边。
疾病支离欲著床，尔来殊不负秋阳。头童齿豁西风里，尚费萦帘一炷香。
年来疾病日衰颓，咫尺闽山懒便回。不是幽岩老尊宿，更无人寄荔枝来。
荔子焦干久未尝，今年霜下始闻香。幽岩阔略庵前事，容得先生为口忙。
不辞深坐转衰颓，养病仍无酒一杯。尚喜故人相劳苦，腊前先送一枝梅。
瓮间吏部久不见，江东步兵那得知。故人怜我太寂寞，一枝梅送两篇诗。
白玉花头碧玉枝，水边篱下雪晴时。暗香别有关情处，却是春风未得知。
占得先开不待春，风饕雪虐长精神。老人不是寻花看，要与尊罍洗世尘。
初无一物献高人，纸被封题意却真。想得蒙头忘百虑，满山风雪自成春。
锦绣堆床已不宜，芬芳淑郁又成痴。心知此被无他巧，能与山翁换好诗。
老病侵凌重别离，尔来瘦欲不胜衣。信州城北荒山寺，两送亲知下第归。
曾子不愁归路泥，临行索我送行诗。头童齿豁衰颓甚，不似京城相别时。
念君无爱亦无求，一室翛然冷欲秋。尚恐深居有余念，更将衾简委洪流。
纸被公无笑不才，两公相继有诗来。五更睡足天昏黒，也似他人锦绣堆。
穷山拥翠染人愁，亭下寒溪东北流。寄语扁舟舟上客，为传消息到筠州。
匝地浓云散晓风，轻霜挟冷下长空。攅峰叠嶂来无尽，疑是舟行图画中。
再到连州却是家，逢人不复叹生涯。尊前欲洒思乡泪，羞见枝头含笑花。
路转寒松日欲斜，野梅初吐两三花。溪流映石风吹碧，时有粼粼雨后砂。
宴坐翛然万虑忘，从他风雨送春忙。佛灯初上黄昏后，时炷郴州石乳香。
湘江江上数重山，山远云深缥缈间。帝子不归肠欲断，竹梢空染泪痕斑。
淡日轻风细雨余，阴阴溪柳映溪蒲。清流平岸舟行疾，野鸟时闻声自呼。
淡日轻烟村径斜，长风卷浪欲浮花。夜深隔岸渔舟过，萤火惊飞乱点沙。
淡淡阴云昼掩门，隔溪杨柳暗江村。落花狼藉飞红雨，又是潺湲过一春。
云海冥冥日向西，春风着意力犹微。无端一棹归舟疾，惊起鸳鸯相背飞。
过尽层城渡石梁，乱山千叠转羊肠。草堂居士风流在，与种寒香满古堂。
江城春色涨晴空，樱杏漫山泼眼红。溪转路回人不见，篮舆十里度松风。
年来尘土住都城，尚见东行半月程。一夜北风三尺雨，卧闻车马溅泥声。
陈郎苑里朝朝树，齐主宫中步步莲。莫言河朔便粗鲁，便有琵琶膝上弦。
我已蹉跎不及闲，百年遗范子犹存。故知前辈风流远，世世传家有外孙。
年来衰病只深藏，转觉闲居气味长。所恨浮生有拘绊，不能相逐上瞿塘。
君家兄弟各能文，季也风流又绝群。万里相逢又相别，落花时节却思君。
朋从索寞厌分离，老去心情祇自知。记取上饶相望处，小桥南路往来时。
亲旧留连莫厌频，幷江花絮已残春。定知数到尝新酒，未有工夫忆故人。
小雨生凉挽未回，只愁残暑闷风雷。老人端坐气如缕，更进先生雨一杯。
早来取酒瓶已空，对琖不复能从容。出门更值督邮苦，住鬲犹憎琥珀浓。
老来疾病与时添，苦怕香醪如蜜甜。安得泻缾清似水，主人应未笑无厌。
爱君好句能胜酒，顾我无心久似灰。老病深藏如怯暑，未妨初伏送诗来。
深居畏雪谩添衣，过了梅花病不知。同住荒越懒还往，一年天气最寒时。
白酒因循久绝倾，小诗聊复赠君行。故人若问庵中事，但道春来太瘦生。
不问主人聊一来，水亭风榭小徘徊。春风大似私南土，未腊江梅半欲开。
临溪照影若自爱，犯雪看花宁怕寒。百绕蜂儿缘底事，痴心犹作蜜房看。
日没未没雾索山，古寺松门欲上关。尚有香风泛衣袖，儿童知我探春还。
亭边竹外影疏疏，恼客清香半有无。不共东君苦交涉，只缘冰雪作肌肤。
枮丛冻枿两交加，中有仙人萼绿华。会挽一枝供越使，莫令三弄发胡笳。
向人一笑真粲者，出屋数枝殊瘦生。刚肠妙句两无语，始觉诸孙愧广平。
绝去人间浅俗香，染成天上羽衣黄。绿窗拟倩纤纤手，收拾春风入枕囊。
掩冉欹垂千万条，始知天女是青腰。轻衫曾立花阴下，三日余香尚不销。
三年羁旅逢寒食，万里江山隔故园。坟墓荒凉谁拜扫，东风吹泪湿黄昏。
淮南江北半胡兵，想见春风战血腥。无复良辰修祓禊，空将新火发兜零。
野哭行歌满道边，纸灰飞处落乌鸢。墦间祭肉能多少，只恐齐人意缺然。
病夫只欲闭柴荆，客至从嗔不出迎。未恨家贫无历日，紫桐花发即清明。
松坞云窗睡足时，溪藤闲展试毛锥。薄才岂敢追能事，寒食江村合有诗。
知君乡味忆吴馂，便逐轻鸥下急湍。更使烟云有佳思，莫驱鼓吹傍湖山。
宇宙之间得几人，平生季子最相亲。一麾出守三千里，去觅风流贺季真。
万顷曾经一苇航，旧缨如可濯沧浪。簿书窘束尘埃里，犹见当时玉树郎。
王李风华旧得名，颇容偏左去求盟。从来量比江河大，不取人间盆盎清。
不嫌众里衣冠古，自觉人前礼法疏。已似羲之弃官后，近逢安石赴京初。
醉别江南久未还，至今犹梦雨余山。少留白髪三千丈，胜取黄金十二镮。
侯喜学诗新有声，坐中忽遇老弥明。故知麦饭与藜藿，不识虞卿醒酒鲭。
暮燕翻雷天作云，一声归鸟万村昏。荒城寂寞无堪宿，月下搘颐雨打门。
丹枝近岁出深宫，合向严辰伴晚枫。珍重幽轩无俗物，月中根墢日边红。
一依风霜万木枯，岁寒惟见老松孤。秦皇不识清高操，强欲烦君作大夫。
雨云初霁放晴空，乍卷珠帘望月宫。夜静□篁何处发，玉楼犹记月明中。
泱泱秋水荻芦轻，徙倚楼头待月明。红烛烧残白堕醒，秋风飒飒独关情。
湿云一片傍门垂，秋草盈庭绿未辞。剥啄无声诗思懒，竹床方枕梦回迟。
绵绵风雨雨鸠催，衰柳朦胧玉作堆。不道陶公秫未熟，烟波一片欲飞来。
新添涨非碧天空，拄杖斜衣红蓼中。角瓮何须犹倔强，桔槹南陌正秋风。
荆扉寂寞锁花枝，欹枕闲追方外知。一缕茶烟新水足，半帘宿雨燕飞迟。
阴晴未定两相催，夜半蛩声送晚雷。可怜野人无底事，阶前新看绣莓苔。
秋原尽好放游笻，何事山斋任懒慵。屋漏有痕留作字，梧桐带雨听笙镛。
西风岑寂子云居，未放秋阳晒腹书。却笑问字谁载酒，雨烟仍是老樵渔。
茂陵消渴远山眉，那得闲情到绿丝。一曲白头吟未了，回文字字起新诗。
一树寒梅曲槛东，含葩未吐蕊头红。霜枝不许游人看，蓦地吹来栗烈风。
相送江边远客船，孤帆一道寸心悬。日南珠价知多少，不及闺中珠泪圆。
澹妆素抹旧罗衣，雅致天姿觐竺归。始信若耶溪畔女，何须珠翠馆娃妃。
峭壁凌空霭气浮，山泉滴茗暗香流。炎云不到冰心静，好向峰前一簟秋。
石笋殊峰精舍幽，瘦笻踏向碧云游。天然青茁层崖里，玉版参来点石头。
菲菲红紫送春去，独自黄葩夏日闲。那得文仙归故园，黄冠相向到邱山。
延寿无金翠钿销，铜丸擿鼓晚来朝。宁为龙塞青青草，不作昭阳细细腰。
芳时并采曾莲舟，一段相思水缓流。憎杀回风无意绪，解侬锦缆转船头。
雨洗淡红桃萼嫩，风摇浅碧柳丝轻。白云影里怪石露，流水光中枯木春。
芙蓉已入双林寂，挂角羚羊无气息。立关拔转异中来，借问时人何处觅。
山谷今传佛祖衣，一回拈起一回疑。丰干饶舌可知也，引得寒山不肯归。
千里客来何所遇，一念超然无去住。全身放下火中莲，谁能更为无生路。
夜堂人静雨霏霏，润泽焦枯总不知。堪笑当年净名老，对文殊语恰如痴。
拂拭瑶琴月下弹，调高雪曲和还难。五侯费尽平生志，从此诗书懒更看。
一口吸尽西江水，鹧鸪啼在深花里。自有知音笑点头，其来不入聋人耳。
烟尘扫荡将军令，正𠡠流行宣德音。公子只知歌既醉，夜深还被活生擒。
枯木堂中第一人，坐观成败枉精神。可怜明一色边事，直至而今没眼筋。
黯黯云攒覆雪峰，青青赵老一双瞳。从前汗马无人识，只要重论盖代功。
花瘦烟羸可奈何，不关渠事鸟声和。无人扫地惊残梦，分付轻红上碧莎。
去国春城桃李花，枫林叶病尚天涯。今年九日风前帽，北客南舟雨后沙。
已携巨鲤换新秔，尚有鲦鯈得自烹。闻道烹鲜易烦碎，呼儿勿用苦为羹。
漠漠春阳接海低，蒙蒙晚雨傍山飞。半敧古埭无人过，时有村童护鸭归。
舍人早定江西派，句法须将活处参。参取陵阳正法眼，寒花承露落毵毵。
秋容淡薄晚烟孤，千里谁开水墨图。欲借扁舟乘兴去，卧看月影弄风蒲。
自顾不材同社栎，乘流得坎便为家。体中不快思读易，睡思欲来还煮茶。
雨沈飞絮绿阴寒，梅子枝头点点酸。心事向来吟不尽，梨花院落一春残。
窗外晴山竹半遮，竹根流水细鸣沙。小园寂寞春无赖，蝴蝶飞来遶菜花。
万松岭上一间屋，老僧半间云半间。三更云去作行雨，回头方羡老僧闲。
草荒驿路欲迷人，未见梅花信息真。意著旧家烟雨外，犯寒斜放竹篱春。
晓村寒水碧悠悠，雨歇浮云漫不收。且缓晨炊三十里，不妨亭午到郴州。
月余树影穿窗入，雨过山泉遶舍鸣。野寺中宵人不睡，蒲团布衲悟无生。
山中寒早野阴薄，惨惨黄昏欲雨时。市远无人与沽酒，地炉松火自烧梨。
天畔群峰一草亭，半溪烟雨花冥冥。老翁投老得此景，日与谿山同醉醒。
此生真与世相忘，投老生涯寄上方。洗足关门枕书睡，连山松桧雨浪浪。
学道空山水月深，丹成初试马蹄金。犹余一勺丹泉水，洗尽人间名利心。
一别台山四十年，石桥风景尚依然。慈颜不见身空老，感恨多如涧底泉。
为爱溪山著意寻，因行每每便登临。寒窗夜久陪僧话，一阵西风月满林。
莫怪狂僧骂死心，死心结夏破丛林。丛林明眼如相委，此话须教播古今。
柳恽江头赏白苹，小风吹处晓烟轻。渔翁坐钓秋亭月，翻忆苕溪说性情。
二月春光景气浮，少年公子御街游。银床踞坐倾杯乐，三个孩童打马毬。
马驹蹴踏非驴事，要使儿孙脚下行。三日耳聋犹可怪，谩劳灼卜听虚声。
谛观五百生前事，不昧何如不落亲。因果历然殊可怕，人人尽道野狐精。
展开两手当时说，大义流通满世间。莫谓入荒田不拣，而今到处草漫漫。
新妇骑驴阿家牵，草里寻常万万千。谁在后兮谁在先，不须特地苦加鞭。
青衫短簿汝阳天，鹗牍当时误荐贤。承乏西枢了无补，还依丈席听韦编。
洛陈花骨巧裁诗，曾把梅篇为玉墀。未说他年调鼎事，只今身已凤凰池。
陈君谈论席生风，段子文词气吐虹。参术膎胰皆入箧，知人谁过葛仙翁。
世尊只眼通三界，外道双眸贯五天。华意正浓桃脸笑，春光不在柳梢边。
谀佞盈廷不可闻，那堪世事日侵寻。三槐九棘浮云外，一树寒梅寄我心。
半斤真汞半斤铅，隐在灵源太极先。须趁子时当采取，炼成金液入丹田。
神符白雪结玄珠，此时金丹第一炉。十二时辰须认子，莫教金鼎汞花枯。
水火相交虎遇龙，金翁姹女两争雄。青去白来然后黑，到红方且入黄宫。
玉炉三转见黄芽，火里红莲解发花。人在绛宫贪夜月，一杯美酒饵丹砂。
四转红炉转四神，添符进火养胎精。龙虎绕炉争造化，巽风吹起水中灯。
五转方成白马芽，却教六贼运河车。五行俱备雷声震，正好登楼看汞花。
炼成玉液玉神丹，擒制龟蛇顷刻间。已是中成消息处，玉炉养火莫教寒。
天上七星地七宝，人有七窍权归脑。七返灵砂阴气消，铅炉只使温温火。
八转神锦玉清砂，卯酉抽添火不差。渴饮华池饥嚼气，黄婆终日看金花。
九转紫金成至宝，天门地户自关琐。三百八十有四铢，散为三万六午颗。
青童把镜照泥丸，五脏祥云彻上关。子午寅申和已亥，胎圆数足出昆仑。
移将北斗向南辰，穿过黄庭入紫庭。攒簇一年真造化，太阳正照月三更。
上应星辰下应铅，太阳三十六交躔。不因法象无由采，谁语生于天地先。
红铅之髓名真汞，黑汞之精是正铅。莫向肾中求造化，却须心里觅先天。
灵汞元非是水银，丹砂不赤太迷人。此般真物谁能识，识者骖鸾脱世尘。
三种真形一种稀，结成灵异少人知。莫言龙虎同源出，便是神仙立兆基。
镇星合得配中央，偃水能交色变黄。不此凡金银与铁，成时全是赖阴阳。
莫近丘坟秽污田，亦嫌战地产人眠。坤来灵气形为福，便是求仙小洞天。
山林静处最宜良，或在尘中或在乡。土德厚时丹得厚，妄为立见有迍殃。
室宜向木对朝阳，兑有明窗对夕光。照顾有名人莫晓，暮阴不得闭金墙。
八门运化应时开，进退随金定往业。莫息明炉幷百户，安然二鼎位三台。
六百篇中起伏明，三光须顺日虚盈。推移八卦明斤两，刻漏相参莫住程。
阴火息时阳火销，理分卧立顺羲爻。更随黑白天边月，六候方终晦朔交。
四时推运逐星杓，昼夜停分百刻昭。郑重元君重定式，细详时候已明标。
天上分明十二时，人间分作炼丹程。若言刻漏无凭信，不会玄机药未成。
心地虚闲绝万缘，且宜清静返身观。要知铁脊梁之汉，何虑修丹下手难。
言者不知知不言，高谈阔论万千般。虽然眼下无人辨，恐汝终身被自瞒。
人如得道自婴儿，不辨闲言是与非。君若不能心具眼，他时追悔问他谁。
执著之人得不真，朝行暮辍又非诚。诚心修炼见功验，方是人中识得人。
父精母血结胎成，尚自他形似我形。身内认吾真父母，方才捉得五行精。
子时气对尾闾关，夹脊河车透顶门。一颗水晶入炉内，赤龙含汞上泥丸。
气入丹田养白鸦，斯时方日结黄芽。华池神水含明月，取得刀圭大似麻。
须知药得火成丹，又要丹逢火则仙。片饷工夫修便现，老成须是过三年。
大道分明在眼前，时人不会悮归泉。黄芽本是乾坤气，神水根基与汞连。
认得根源不用忙，三三合九有纯阳。潜通变化神光现，从此朝天近玉皇。
合其天地合其元，子母相逢不敢言。先汞后铅为大道，莫教失伴鹤归天。
此宝从来二八传，吉年吉月入炉安。十朝火候知时节，必定芽成汞自完。
志默忘言理最端，更无一物可相关。回眸谩著些儿力，一得分明万事闲。
红铅黑汞大丹基，红黑相投世罕知。两物若还成戊己，仙家故曰一刀圭。
日乌月兔两轮凤，根在先天核取难。月夜望中能采取，天魂地魄结灵丹。
莫谓金丹事等闲，切须勤苦力钻研。殷勤好问师资学，不在他边在目前。
夫炼还丹先养铅，龟蛇一气产先天。虚心实腹方和合，结就灵砂一粒圆。
同行同坐又同眠，终日相随在目前。认得这些须急采，见之便是水乡铅。
不是灯光日月星，灵药自有异常明。垂帘久视光明处，一颗堂堂现本真。
终日如愚岂有无，谩将闲里著工夫。初时玉液飞空雪，渐见流金满故庐。
灵汞通真变化多，只宜存守不宜过。神符默运三关彻，铅趁黄河入大罗。
甲龙庚虎镇相随，铅汞同炉始可为。曾取地天交泰事，自然交媾坎和离。
周天火候至幽显，运动抽添尽有时。气候何须分八节，只防片饷失毫厘。
五行四象坎幷离，诗诀分明说与伊。只有工夫下手处，几人会得几人知。
若未逢师且看诗，诗中藏诀好修持。虽然不到蓬莱路，也得人间死较迟。
昼运灵旗夜火芝，抽添运用且防危。若无同志相亲赏，时照炉中火候非。
震卦行归西兑乡，三阳姹女弄明珰。巽风吹动珊瑚树，入艮归坤又一场。
握拳闭目守流珠，这个元来是入途。不见悟真篇内说，真金起屋几时枯。
谁知前短后长机，十二时中只一时。晦朔望弦明进退，炼成九转结婴儿。
昆仑山上火星飞，金木相逢坎电时。药到月圆须满秤，急教进火莫蹉迟。
大药须凭神气精，采来一处结交成。丹头只是先天气，炼作黄芽发玉英。
分明只在片言间，老去殊途有易难。先自刀圭言下悟，渐收九转大还丹。
两处擒来共一炉，一泓真水结真酥。刀圭滋味吞归腹，浇灌黄芽产玉符。
捉将百脉倒归源，自会天然汞见铅。大地山河皆至宝，谁知身里觅先天。
宫中眼底火星飞，雷电掀翻白雪垂。身里漏声闻滴滴，三尸精血可充饥。
五行四象外边寻，只在当人一寸心。运用阴阳成妙道，直教瓦砾尽成金。
偃月炉中煆坎离，片时自有一刀圭。寄言师祖张平叔，万圣千贤总在西。
醉倒酣眠梦熟时，满船载宝过曹溪。一才识破丹基处，放去收来绝在伊。
西南路上月华明，大药还从此处生。记得古人诗一句，曲江之上鹊桥横。
一月三旬一日同，修丹法象夺天功。交加二八为丹母，望远徒劳觅虎龙。
尾闾白炁贯丹田，一颗真珠软似绵。满地冷光生玉笋，两池秋水漾红莲。
鼎炉火候密推排，炼得纯阳气上来。地户闭时骨体实，天门积渐自然开。
水为灵符冲和液，火是丹枢混沌精。会在宫中凝结处，自然结蕊复生英。
男儿怀孕是胎仙，只为蟾光夜夜圆。夺得天机真造化，身中自有玉清天。
鼎中朱橘亘天红，此是时时养火功。元炁归炉神不散，春山春水自春风。
金鼎先干活水银，水银干了大丹成。分明有个长生草，点铁成金不悮人。
涕唾精津气血液，真伪混淆须辨惑。从无生有是药材，不可滞他虚幻物。
经文变化在须臾，迷者何求日月疏。但守火爻三百刻，产成一颗夜明珠。
天源一派接昆仑，最隐无过九曲湾。百万玉龙嘶未断，一江春月趁渔船。
精神冥合炁归时，骨肉融和都不知。关节自开通畅也，形容光泽似婴儿。
分两须当应两弦，此般法象合天渊。回头问取黄婆看，何必区区待口传。
铅汞之宗龙虎根，玄牝之户戊已门。只向玉壶春色里，摘枝花去问羲轩。
近则三朝远九旬，须知变化有时辰。不知造化长生药，点汞成金也动人。
鼎鼎元无药里寻，寻来出去一般金。铸成大小多随意，便是冰壶妙理深。
入鼎须凭重一斤，秤来却是十六星。一星水里真金妙，合作流珠二八停。
坎府坳塘石脚泉，星斗相对射高天。潺湲阳脉通青白，沐浴要教金体坚。
尽道真人总默然，如何也不示言诠。若不骄傲事无语，只是胸中欠汞铅。
天地初分日月高，状如鸡子复如桃。阴阳真气知时节，直待三年脱战袍。
龙虎丹砂义最幽，五神金内汞铅流。千朝变紫飞云去，直至大罗天上头。
用铅须得汞相和，二姓为亲女唱歌。炼到紫河车地动，白云相伴鹤来过。
红黑相将妇嫁夫，一年一度入丹枢。洞房深处真云雨，产个婴儿一似渠。
坎男离女往干天，买药烧丹不用钱。偃月炉中烹造化，一些妙药要真铅。
怪事教人笑几回，男儿今也会怀胎。自家精血自交结，身里夫妻是妙哉。
三姓名含二物交，赤龙飞上碧云霄。夜来甘露空中过，片月横空对鹊桥。
复姤修持水火宗，兔鸡沐浴内丹红。周天六六寒炉后，十月胎圆显圣功。
水火同精间木金，火木知他甚处寻。脱黄著紫因何事，只为河车数转深。
玉符金液炼天仙，月照昆仑一沼莲。试指北方玄武事，龟蛇因甚两相缠。
雨洗新篁双凤飞，玉芝花下一灵龟。抱琴弹尽舞仙曲，却放姮娥宴小池。
透体金光骨髓香，金筋玉骨尽纯阳。炼教赤血流为白，阴气消磨身自康。
一旦工夫尽志诚，凝神聚气固真精。颜容如玉无饥渴，方显金丹片饷成。
翠娥独立水晶宫，体态娇娆有意浓。半夜黄婆来叩户，作媒嫁去与金翁。
太乙玄珠金液丹，还元返本驻童颜。更须亲听明师语，方可教君见一斑。
夜来一朵碧芙渠，内有红丸滴滴珠。滴下华池是神水，丹田结聚作丹枢。
离坎名为水火精，本是乾坤二卦成。但取坎精点离穴，纯干便可摄飞琼。
终日盘盘圆又圆，中间一位土为尊。磨来磨去知多少，个里全无斧凿痕。
郡城好处西州无，两江回合东南隅。江平浪稳去自在，净色浸透银蟾蜍。
东西两寺绝尘嚣，斋饭全凭早晚潮。解事江流更分断，为君题作小金焦。
昔闻海岸落伽山，今日灵岩得谛观。莫问前身后身事，会须明眼一盘看。
不倦千寻谒证明，凭栏下瞰白云生。更期进步孤峰顶，要向如来头上行。
双鹤飞来知几年，至今山腹有泓泉。直应为办高僧供，挹取无穷金湛然。
山作灵龟势愿游，滴泉奔涌岂常流。谁当一的能知味，认取心源莫躁求。
横看空洞贯山南，人说当年卧佛岩。渠识老婆心太切，直将一点示愚凡。
浅蹊针孔费掺掺，铁作袈裟信不凡。大庾岭头提不起，岂知千古付灵岩。
此山罗汉极□常，当日威容俨在堂。谁信盗中诚有道，智过君子实难量。
宦游飘忽十年间，持节重来见旧山。惟有潺湲庭下水，无心犹伴白云闲。
路转山腰十里阴，参差楼殿倚云平。青蛇白鹤今何在，泉石空留四绝名。
吕家三相盛天朝，流泽于今有凤毛。世业中微谁料理，却收才具入风骚。
欲知相续振宗风，常似泉源昼夜通。若使为霖布寰宇，每随云雾下高峰。
欲凭双虎说家风，透顶清泉到处通。已觉心源无望碍，何须更上证明峰。
山水煎茶拗柳枝，禅衣百结任风吹。看经只在明窗下，得失荣枯总不知。
任运腾腾作老颠，何须论道复论禅。莫将闲事来相扰，妨我长伸两脚眠。
闲来石上卧长松，百衲袈裟破又缝。今日不愁明日饭，生涯只在钵盂中。
临谿草草结茅堂，静坐安然一炷香。不是息心除妄想，都缘无事可思量。
老老山僧不下阶，双眉恰似雪分开。世人若问枯松树，我作沙弥亲见栽。
老来欲觅人间物，须向红尘问世人。莫怪山僧无扫帚，都缘行处不生尘。
幼人空门绝是非，老来学道转精微。钵中贫富千家饭，身上寒暄一衲衣。
莫向人间定是非，是非定得有何为。而今休去便休去，若欲了时无了时。
朝见花开满树红，暮观落叶又还空。若将花比人间事，花与人间事一同。
百计千般只为身，不知身是冢中尘。莫欺白发无言语，此是黄泉寄信人。
早灰百念卧灵山，世路无心绝往还。僧相祇宜林下看，不堪行到画堂前。
一池荷叶衣无尽，数树松花食有余。却被世人知去处，更移茅舍作深居。
高山远望石碐碐，叠嶂回峦数十层。时人只识云生处，不见松萝岩下僧。
辞君莫怪归山早，为忆松萝对月宫。台殿不将金鏁闭，来时自有白云封。
独摇金锡出樊笼，便踏孤云上碧峰。莫怪脚穿脱尘履，且图行处不留踪。
三界无家谁最亲，十方惟有一空身。但随云水伴明月，到处名山是主人。
茅簷静对千山月，竹户闲楼一片云。莫送往来名利客，阶前踏破绿苔纹。
踏石窗山一老僧，白云为伴水为朋。通宵只在洞中宿，月上青山便是灯。
人生在世急如风，昨夜今朝事不同。不信但看桃李树，花开能得几时红。
僧家无事最幽闲，近对青松远对山。诗句不曾题落叶，恐随流水到人间。
霜飞峭壁夜猿惊，手把松枝叫月明。知有石龛僧入定，朝来不作断肠声。
任性随缘一比丘，一生无喜亦无忧。白云纵听飞来去，但得青山在即休。
炉中无火已多时，早起惟将一衲披。莫怪山僧常冷澹，夜深无处拾松枝。
岂是栽松待茯苓，且图山色镇长青。他年行脚不将去，留与人间作画屏。
高高峰顶恣情田，买断清闲不用钱。堪笑白云无定止，被他风送出山前。
空堂夜合势如云，沟壑宁知过去身。满腹经营尽膏血，那知通夕不眠人。
鲁邦司寇陈义高，三闾大夫心徒劳。相逢一笑无言说，去宿芦花又明月。
云物起争岩石秀，水拉行带野花香。一山应接知无暇，赖有青春白日长。
偶寻胜赏到山扉，谿影涵晖动翠微。正欲临流看鱼乐，扁舟宁待夜潮归。
穴边酣战君臣蚁，波上群嬉婢妾鱼。苦乐不同同一宇，问天此理竟何如。
云中六闰食无鱼，清夜时时梦斵鲈。离汶未逾千里道，度淮先泛万象湖。
种柳五年高出屋，攀条坐爱春阴绿。环池又栽数品花，蜀葵玫瑰与石竹。
平生所爱曾莫倦，天遣花王慰吾愿。姚黄三月开洛阳，曾观一尺春风面。
尘劳千种祇纷纷，之子归来始一春。掉舌不知何处去，又还携剑出南闽。
共矜春色尽衔杯，文字红裙各有侪。何似西园闲处士，一杯花下畏人来。
休论身外千端事，且醉花前一榻风。举盏但能邀皓月，隔篱何必唤邻翁。
已见江南草木菲，笋舆愁下乱山围。但将双泪凭西注，寄语江神稳送归。
小风吹面雨廉纤，轻薄衣裳懒更添。一线离情裁不断，暮云将过粤山尖。
欲留无计去还悲，渐远闽山物象非。家在天南今北首，忍看归鸟背人飞。
一觉华胥日又曛，晚来愁绪乱纷纷。角声对起重城近，吹动灵山万叠云。
碧玉空江漾晓晖，水光浮簟影交飞。酒昏头重慵扶起，卧看蛟龙上客衣。
月照空山杜宇啼，唤归渔艇夜天低。那堪又是双溪水，独上危楼十二梯。
阶草无期日自生，独余贫病破元正。春风一种生生意，谁道年来也世情。
飘零古寺倚江边，高卧春风百病纒。造化小儿真戏我，不令歌酒趁新年。
多情春梦草生池，起欲寻芳力尚疲。未解维摩无一语，故应习气欲题诗。
尘埃子石蒙蛛网，残落霜毫暗藓纹。未把语言为戏剧，新年不作送穷文。
三釡承亲计已疏，万锺行道竟何如。安贫未赴阇黎饭，信命宁裁宰相书。
九万须凭负翼风，男儿端不为贫穷。当时三顾应虚出，毕竟论功要有终。
男儿出处欲如神，莫谩将身过许人。今日万人看中鹄，挟弓持矢且逡巡。
苍鹰黄犬五花騘，木落风高箭上弓。三穴若能搜狡兔，九天方可下冥鸿。
桑阴浓处已深春，小市喧呼迥不闻。谁与山头共游戏，静看禽鸟鬬纷纷。
衰榆弱柳未经霜，已见飘零片片黄。雨后晚风生户牖，莫将灯火汗清凉。
北里南邻锦绣陈，万端千叠日初晴。收藏犊鼻何须挂，不与人间鬬独清。
天上银蟾曲似钩，人间箫鼓万家浮。从来世事俱儿戏，不独秦娥乞巧楼。
信马随车力不胜，聊将觞豆乐交朋。青楼乞巧真儿女，我亦如今拙未能。
衡阳新雁几时归，惆怅佳人万事非。蓬首西风还拜月，夜凉赢得露沾衣。
经年不复到庭除，又见秋风柳欲疏。看罢巧楼归小阁，床头重捡近来书。
祝君樽酒醉罗裳，此夜应须石作肠。幸自书生恶滋味，那堪千里羡牛郎。
纤纤月色淡黄昏，城郭千家雪炤人。携手望春同茗饮，小坊灯火自相亲。
草草瑶池小宴终，玉人招我广寒宫。归来怀袖天香满，月照梅梢雪未融。
事业无媒祗漫劳，平生于世一牛毛。三年万里看飞雪，不向人前愧缊袍。
飘泊天涯不系舟，又还穷腊动离愁。轩裳琐琐知何者，直自时平未肯休。
杨花扑面春如梦，麦穗齐腰日似年。多病不缘诗得瘦，放怀全藉酒能仙。
翠袖青裙衬雪肤，雨余终日醉相扶。祗应不使朱铅污，独抱幽香与世疏。
直自江梅堕雪英，便迟幽艶到清明。杨花著地香初破，乞与愁人一解酲。
金明池道绿阴稠，万点颠忙正可愁。马上只贪看舞雪，不知飞满帽簷毬。
云林恰恰莺能友，沙路行行蚁有臣。虽有溪山供醉眼，亦嫌尘土污芳春。
晚烟低扫树千重，一簇人家接远空。日暮荒陂行客尽，只寻牛迹去匆匆。
丈室经年疏玉麈，数行何日寄银钩。只应立我轩前柳，满眼飞绵绿正稠。
凌虚阁下烟波阔，升俊坊前草木香。归去溪南春正好，不应萧索对松篁。
问舍求田不可迟，十年羁落意多违。须知泽雉樊中畜，不及蓬鸠地上飞。
拂天乔木映修廊，满目帘间白苎忙。曾是璧池疏散惯，卧听鸣鼓懒衣裳。
短柏森森团积雪，疏篁簌簌撼微风。从前不道容斋好，此景而今落梦中。
明知安分即忘归，故倚春风看落晖。叔度汪汪波万顷，未应如我苦怀归。
雨过窗明夏簟虚，纷纷鸟雀静庭除。维摩丈室无人问，一枕薰风听粥鱼。
门外涂泥一尺深，高车谁复更幽寻。不因雨后看亭柏，安得山僧数见临。
未可郊原纵晓鞍，人间犹似有轻寒。春光不似常年短，过了清明更好看。
吏隐飘然在一涯，更堪行役退年华。多情却有空江月，长伴离人梦到家。
簷前摇风拂面低，麦芽穿雪绿齐齐。凭君便作游春计，莫待花繁去路迷。
小雪纤纤盖地皮，一飜风过忽成泥。东君似劝人行乐，不使尘埃趁马蹄。
纷纷轻薄欲谁从，爱子从来臭味同。千里远来应念我，速须鞭马要从容。
此生于世已心灰，自笑都城十往来。为有饥寒余虑在，故应随俗强低回。
谁能一饮□千钟，分付闲愁入酒中。共向重楼看晓景，一天飞絮舞春风。
参天古柳鸣蝉急，卷地黄流转岸多。好去扁舟稳扶柂，秋风吹水易扬波。
文章初不计工拙，言语何常识重轻。不向故人齐物我，一生怀抱为谁倾。
半生踪迹辱泥沙，胸胆初无献子家。臧谷亡羊俱可念，不须蛮触故纷拏。
十年相见不予疏，亦记平生戏笑无。纵有伯禽堪寓意，可能终不记狂奴。
谷风凄怨不堪歌，奈此人情世态何。流俗但随忧乐转，故人应合起颓波。
屠龙事业初何有，画饼声名不愿求。春色未阑犹足赏，乱花深处要追游。
长风卷地驱炎暑，暴雨飜空送晚凉。只此蚊蝇俱扫迹，不须迢递待秋霜。
千重翠𪩘分三岸，十里寒潭合两溪。更得横流吞险濑，岂嫌春水浊如泥。
要看春水拍天流，更为溪山一日留。谁遣白云迷眼界，坐令归思入扁舟。
明明孔圣能毋四，的的曾参所贵三。一部鲁论开圣域，古人无死要重参。
天道文章岂两岐，雷声渊黙本同时。如何子贡能言者，说与无言更有疑。
陋巷从容一事无，不因邻鬬出吾庐。箪瓢岂是忘忧物，自是从容乐有余。
直从尧舜以中传，又到东丘续断弦。看取子思亲的处，始知论语自无偏。
雷霆卷地滩声急，旌斾摇空树影寒。千古西山留爽气，雨余容我倚栏看。
平生交友各飘蓬，只有丸丸雪后松。万里归来还往绝，独君时许略从容。
昂昂劲气初无作，荡荡奇胸久息机。容我醉时开谠论，一轩明月夜忘归。
有子才如汗血驹，新门高大可容车。故应袖手藏深渺，怜我冰霜涉畏途。
比余于玉有奇文，一落泥涂十二春。惭愧深知同鲍叔，尚言荆璞定逢人。
佳人经岁隔参辰，柳绿桃红奈远情。遥想玉楼春睡起，一江风日弄清明。
窗外度声风宛转，庭前舒影月分明。参横斗转情无尽，骨冷魂清梦不成。
霜雪岂能摧劲节，埃尘无复入虚怀。故应淡薄无人管，不是子猷谁复来。
一声横笛起芦花，惊断天边雁字斜。白首饱谙鲈鳜美，未能连夜网游𫚥。
月下长吟露湿衣，谪仙尝忆谢玄晖。澄江一句无今古，何似晴空独鸟飞。
扁舟直与石相摩，得到平流幸已多。夜泊寒潭风不定，更忧雷雨作惊波。
旌旗蔽野阶除寂，环佩鸣空枕簟凉。梦断钧天知是想，一沟泉落乐声长。
徐行直视日如愚，律己齐家尽可书。九十一年由砥道，肯令荆棘敝衣裾。
不将尧舜等瞿昙，简语宁同卖菜添。惆怅老成无复见，一时流俗正清谈。
苦语熏心不易忘，它时闻教我为详。须知令尹多仁术，寔自严君有义方。
霜髯碧眼照华灯，夹道游人避履声。曾是元宵随步月，西风何忍见铭旌。
楼阁溪山两鬬雄，中横千丈未雩龙。当时令尹儿啼处，依旧东流遶七峰。
野梅飘尽喜春归，又见溪桃片片飞。醉卧暖风呼不醒，乱红无数点人衣。
星河不动水东流，夜影摇空逼钓舟。梦破沧浪歌在耳，欲寻溪友向烟洲。
醉乡佳处许谁临，幸有匏尊可共斟。要试从前寛窄量，但知空盏莫辞深。
和平简易是吾师，自有家风更问谁。不是妙年狂气歇，可能从我独无疑。
贪瞋痴尽即如如，究竟心源一法无。应悟濓溪真古佛，始知伊洛是醇儒。
春入庭柯寸寸蓝，风簷孤坐怯轻衫。青天白日从来好，柏树桃花子细参。
扁舟西下趁残阳，目断云边归雁行。短棹莫辞风浪恶，人间平地有羊肠。
茅柴也解发清狂，仰看云天尽十觞。白首岁寒犹道路，自怜无意避风霜。
柱颐修剑上凌烟，自古功名亦偶然。钟鼎山林俱不恶，一瓢吾欲尽余年。
中朝人物竞推先，富贵前途看永年。九万里程飞正远，八千春干久弥坚。
南国初持使节回，斑衣仍把锦新裁。大椿更向萱堂祝，长到春来共寿杯。
蚤岁飞荣应宿郎，至今鸡舌尚含香。未应驷马夸流俗，只为慈亲乐故乡。
地上泉流府库充，艰难天与岁时丰。他时若论关中漕，合数萧何第一功。
达士岂嫌祠灶请，虞人安可以旌招。由来不恋五斗粟，自是叩门胜折腰。
黄昏欲去更凭栏，珍重银蟾照胆寒。可是歌眉能系别，人间无此好溪山。
西风吹露湿峩冠，迥立三山二水间。后夜江楼应𣨼酒，一钩残月与谁看。
粥鱼斋鼓网蛛窠，古寺长廊客少过。唯有一溪明月在，夜寒偏向断垣多。
斜阳不到竹阴幽，小径萦纡傍碧流。行到草深桥断处，却乘明月泛归舟。
它时樽酒对春风，夜雨霏霏扺晓钟。但说寻常往来地，岂知重到有丹枫。
太史溪头十里间，朝阳峰下水涵天。青鞋不踏红尘陌，梦断僧窗又一年。
才疏不下孔北海，道广更师陈太丘。世路风波无着处，却寻真隐得清游。
二妙胸中万顷寛，诗成千字海涛飜。已能共入渊骞室，自是同登李杜坛。
晚交谁似两龚清，冰雪情怀独老成。扬粃在前容齿长，积薪居上看文鸣。
阳明连络四支中，胃气由来处处通。但使黄婆能饱饭，客邪端的不须攻。
冷暖平生既自知，是中无病欲谁医。但思寒热从何得，未用长吟谴鬼诗。
敌犯东南夜垒惊，却防西北有奇兵。将军坚卧鼻雷吼，七国峥嵘次第平。
雾压山城石径遥，笋舆乘月度溪桥。已投柳舍人方起，却访鳣堂市未嚣。
墙仞未容肩可及，豹斑时许管能窥。相逢一笑无余事，明月满怀心自知。
雨丝收尽暮天凉，万窍号风酿晓霜。待趁新晴出闽岭，夜谈还喜漏偏长。
平生交契独公深，岁晚那无裹饭心。白首它年林下约，此盟端的几时寻。
五年重见各苍颜，往事纷纷醉梦间。不为投闲多暇日，岂能千里谒龟山。
龟山涉世若虚舟，触处忘怀得自由。道大不容长役役，心闲无事只休休。
了斋已复归黄壤，便恐人间此道微。后代不知谁得法，祇今无复更传衣。
四海知心有几人，淡然今与鬼为邻。天下共寃渠不恨，平生忧国自忘身。
斯文初不间衡茅，但有玄经岂患嘲。骐骥从他千里足，鹪鹩容我一枝巢。
我在龙潭直下居，西来应不少双鱼。故人南浦如相忆，为寄平安尺素书。
簿书堆里只匆匆，过眼繁红夜雨中。可念青春看又老，一杯无计略从容。
驿路涂泥一尺深，竹舆高下历千岑。愁霖洗尽梅梢雪，把酒无人慰此心。
刺水秧针出已齐，雨余膏泽未全犁。道傍牛喘无情问，惭愧林间布谷啼。
线路萦纡遶乱山，笋舆追逐棘林间。艰难那解苏疲瘵，自笑奔驰未得闲。
野花无数不知名，映竹临流若有情。扫尽残红春去后，乱山深处眼增明。
城郭初看委地红，川原今见绿蒙茸。惊人节物催华髪，留滞穷山醉梦中。
郭外盈畴草又齐，十年犹负带经犂。未应五斗能留我，端为痴儿索饭啼。
马上悠悠梦故山，茅斋依旧水云间。长怀窃辔尘沙外，岂愿骈头十二闲。
冷艶幽香不可名，老年春去独关情。林深雾暗何由见，赖有薰风为证明。
看尽愁人万点红，晓来双鬂白于茸。它时傥记江南梦，画我黄梅细雨中。
雷霆挟雨惊残梦，萧艾乘风醒宿酲。黄檗一杯清昼永，张罗谁复问交情。
非关浓艶能倾国，可是幽香解返魂。正尔雕零废吟赏，欲留佳丽度晨昏。
酴醿卧雨有余态，芍药倚风无限情。正是江南花欲尽，淡云来往日微明。
山头漠漠烟藏树，山下潺潺水满溪。全胜长安花柳陌，万人尘里逐轮蹄。
江山似为诗人设，风雨故应春日多。醉里吟哦聊自适，眼前开落莫谁何。
梅豆班班已满枝，暗香犹未吐酴醿。和风煖日江南路，正是山矾烂漫时。
竹篱茅舍近前溪，烟淡风微月上迟。认得暗香来去处，夜寒无路觅横枝。
冰雪情怀未遽开，芝兰风味已先回。故人隔岁无因见，一夜月明何处来。
丹蕚犹含绰约肌，水边篱落雪晴时。此间妙得无言意，只有西湖处士诗。
云间初日惨无光，天外归鸿岂恋行。短景去人如掣电，不应留滞野梅香。
云母烧香不见烟，夜深斋阁闭龙涎。此生暇日真难得，萧寺重来已四年。
马上无端骨肉消，老来功业正寥寥。便须举白追年少，莫恨红粧不我饶。
贫家岂有石麒麟，说梦哦诗愧杜陵。但得过庭追孔鲤，不愁传钵欠卢能。
声外闻和岂待言，棒头犹是老婆禅。如何更被文殊惑，却道维摩但黙然。
腊穷春到不须臾，霜下陈根岂用耡。若信雕荣如转毂，故应摇落有扶疏。
窗前松竹翠连山，窗下弦歌昼掩关。雪里忍看梅欲吐，烟中遥认鸟知还。
未暇南山访隐居，祇应无处不逢渠。凭君一省从前梦，莫叹离群岁又除。
眼在句中宁易知，意存言外一何微。柏舟故是仁人事，岂为淹留念奋飞。
浮木如何济巨川，积薪其下火将然。是中已有安身地，许尔垂绅玉几前。
弄云微月淡回廊，十室连甍占上方。谁道各无容足地，夜谈犹欲致时康。
少年凭恃气方强，肤理微邪未觉伤。迨得病深无治法，始知先甲是农黄。
访道寻幽历万山，神仙元不在山间。须知对面长相失，莫叹乔松去不还。
四海黔黎共一君，须知盗贼亦吾民。由来齐梃胜秦甲，要在人如父子亲。
当时先主得关张，能使西川弱胜强。今日中原岂无士，坐愁豺虎乱要荒。
污莱正尔肥蚯蚓，滞穗那能饱鸒斯。布谷似嫌新历缓，每从清晓报农时。
何人更下仲举榻，举世愿登元礼门。千古家声君与我，未知何以起斯文。
了斋力欲排邪说，谁遣奇穷道不兴。长恨人亡琴亦往，赖传心法有卢能。
乾坤今古自昭然，此意何劳密处论。不是逢人喜倾倒，正应公事合公言。
青山雨后足奇态，好鸟簷间无俗音。纵使曲生难会面，可无毛颖解传心。
流泉为演秘密藏，枕上声从涧底来。半夜梦回听说偈，似传衣钵向黄梅。
溪边索共桃花笑，雨打风吹扫地空。待访灵云旧消息，急流无处觅残红。
道人头上经春雪，不羡少年何首乌。已觉老来甘草莽，便当归去访田庐。
风际管弦朝病酒，云中楼阁夜闻香。十年一梦沙河路，独步春泥觉燕忙。
青鞋踏雨花铺径，朱舰凌风柳拂堤。天竺旧游心已懒，孤山行处路应迷。
潮头驾月冲残梦，水色浮空送峭寒。十幅轻蒲连夜发，不知身到海门山。
江梅又趁一阳回，身在旃檀林下来。行到漳南香未歇，百花闻此一时开。
浮云出岫本无心，桔橰俯仰人所引。一大藏教留后人，看与不看渠自省。
昔年曾到十三楼，一日西湖十顷秋。寒碧轩中最宜暑，只缘修竹近清流。
十里烟波竹外溪，隔溪青嶂遶窗扉。诗人不见东坡老，直节空余一尺围。
谁家多竹门可款，临要阁前沙岸傍。谩道薰风能解愠，正应苍玉自生凉。
繁枝盖地欲成幄，杰干凌空不碍簷。为语韩公莫除好，此间风月岂须添。
甘苦元从舌上知，竹间风味与谁期。万竿可斩从人说，一榻乘凉要自嬉。
茅斋西望水边楼，亦复开轩对奕秋。欲效子猷偏种竹，竹前那得一溪流。
乘兴谁当访剡溪，竹间应复掩双扉。也知剧暑攻人急，正赖青双一解围。
午窗青梦接羲皇，茗盌无多置我傍。此味若令儿辈觉，人间容有竹风凉。
宿霭初收一卷帘，万山腾沓拥飞簷。静看野色连苍竹，便觉闲中气味添。
不将朝服换斑衣，正以亲年慰所期。却恐英名喧众口，未容莱子作儿嬉。
海中仙果真难得，天上麒麟必异才。速客未为汤饼供，荐觞须俟鲤鱼来。
北山其下僧伽塔，影落轩前草树间。谁向月明看白牯，静中相对两俱闲。
休论暮四同朝四，且说前三与后三。造物戏人无足较，老禅深处要重参。
白衣挈榼踵吾门，颇说双泉更有兄。洗盏为君开醉色，不知人世有王闳。
秋水无声泻玉觥，镜奁初启净无尘。未将滋味夸殊胜，已觉风神最恼人。
浊者为贤圣是清，古人无复论甘辛。因观表里如冰玉，始信荀杨未尽醇。
鼠窃跳梁十里间，数杯中夜得安眠。千艘雷动人方扰，一榻山颓我自仙。
饷我两罇才斗许，客来索饮不论升。明朝此物岂易得，纵有市酤宁独醒。
投辖谁云有祖风，啜醨难与贵人同。竹林若许供鸡黍，助我醇醪幸少丰。
梦寻仙子访瀛洲，怨入春泉遶指流。酒病着人无物解，更烦一鼓为扶头。
空笼疏幔晓寒清，小醉醒然不作酲。欹枕谁能寻断梦，卧闻童子诵经声。
心远身闲眼界清，潇然回首万缘轻。更将满耳是非语，换作松风溪水声。
衣巾翠湿阴阴竹，屐齿寒生步步云。莫向清流还洗耳，世间言语不曾闻。
灵龙夜吠千年木，丹鼎光腾九转砂。鹤驭云𫐌竟何许，岩前老尽碧桃花。
寻师杳隔蓬莱水，炼药长怀勾漏砂。闻道高人犹笑此，春风无处不开花。
谁是繙经清净侣，毋烦杖履过前溪。不如多置葫芦酒，直使渊明醉后归。
坐看余香作雪飞，春风犹恋折来枝。何如就赏芳丛下，留到丹丸结实时。
山林是处有依栖，及此秋晴唤妇归。随分谋生何厌拙，莫因饮啄傍人飞。
初无勲德在生灵，徒以游谈致上卿。血食官祠尚千载，男儿要自勉功名。
收罾渔浦青裙女，出米商船白纻郎。水小交关江上市，空山落日暮烟苍。
斋厨冷落山头寺，人物萧条水上村。几叶商船泊清浅，一星渔火照黄昏。
恺悌颁条坐啸余，自书下考拙催租。编民不解歌襦袴，凿井耕田一事无。
玉麈逍遥岸葛巾，鸾钗宝瑟奉清樽。寄声与问鸳行旧，何似栖栖金马门。
萧生雅意定何哉，何复留情任剸裁。但把一杯无事酒，幕中年少尽长才。
堂上新音锡燕开，坐收和气入樽罍。已应倦听渔阳掺，客右不无鹦鹉才。
玉山颓倒莫来扶，富贵功名不让渠。文举平生一樽酒，苦逢儿辈议才疏。
香风百步锦江秋，片断明霞晚不收。幕府诸郎总清丽，一樽相与最风流。
有美东吴胜事繁，醉翁遗恨阻跻攀。只应名阃山河秀，亦在先生几案间。
元龙高兴绝尘寰，笑傲乾坤眼界寛。斥鷃鹍鹏俱定分，行藏何用倚栏干。
寸断吟膓柰此何，临高怀远足悲歌。若教尽写凄凉意，东阁郎君语更多。
辛苦鱼虫老著书，一生冷淡笑迂儒。何当马上提三尺，去作凌烟大丈夫。
潇然一枕北窗凉，唤取樵青发嫩香。净洗西州羊炙口，要看妙语落冰霜。
此君风度固萧然，谁解招邀到此轩。要识维摩真面目，支离瘦骨寂无言。
干戈险阻恃河关，祸乱相寻一转丸。千载太平归有道，牂牁青海尽衣冠。
诗书千亩浩从横，蚤岁勤劳费笔耕。纨袴儒冠定谁饱，年年妻子笑谋生。
穷年兀兀究遗编，圣处工夫也自贤。政苦虀盐食不足，诸生毋诮腹便便。
笙箫声断一杯残，翠袖云鬟共倚栏。要藉余阴清晚醉，酸寒莫作子猷看。
一时相见万夫雄，蔓草荒陵剑甲空。争战百年无处问，高城弦管正春风。
目断河梁有许愁，人生离合最悠悠。遥怜别夜登临怨，不减清秋燕子楼。
飞步临风亦快哉，雌雄何苦赋兰台。只凭一弄渔舟笛，唤得凉飊渡水来。
长波浩渺拍青山，细雨蓬窗一觉眠。但向急流能暂止，从他蛟鳄怒垂涎。
卷落银潢天汉涯，坐观河伯势雄夸。游人不识支机石，拟向津梁问客槎。
波光山色雨溟蒙，粉雉红楼杳霭中。自是人间佳丽地，不须寻访水晶宫。
振跸鸣銮万马环，悲歌应鄙汉楼船。关头老吏亲曾见，千丈荣光夜烛天。
波面香风落磬声，夕阳楼殿更分明。蓬莱弱水端难到，聊与人间作化城。
射虎将军竟不侯，脱身锋镝老菟裘。柳枝折尽东风晚，闲对酴醿一醉休。
跳珠溅雪满空岩，疏涤心灵爽气严。仿佛瑶台明月下，佩环声在水晶帘。
欝欝亭前三四松，苍髯疑是采芝翁。归欤莫作终南卧，无限英雄落彀中。
飘零谁复问平安，只得幽人冷眼看。流水空山云暮合，此君无乃太清寒。
泠然我欲御波行，身世由来水上萍。好笑安期空狡狯，犹须赤鲤渡沧溟。
月下何人唱步虚，如闻仙子好楼居。五云缥缈星河阁，肠断青鸾一纸书。
老去收身百战塲，厌闻皷吹奏西凉。凭君剩把珠帘卷，要与青山共此觞。
鹊飞乔树月临波，仿佛天孙掷夜梭。卷尽纤云风不动，却从直下看星河。
璧月沉沉过女墙，时闻桂子落天香。三山碧海无消息，双燕归飞秋色荒。
沍露低烟拟怨谁，凄然亦自惜余姿。无人为买蒲城酒，正是柔桑叶落时。
断无车马访闲曹，背暖儿童罢抑搔。叹息深林有兰蕙，谁能收拾赋离骚。
志士犹来惜寸阴，青铜那觉二毛侵。留连春色一樽酒，未必东风识此心。
斯文天意属吾曹，技痒何由一快搔。莫抚断弦思凤髓，如公便可将风骚。
高标聊复寄尘凡，此意难从俗子谈。烂醉狂吟公勿怪，公犹如此我何堪。
初从苹末转飘摇，回薄山林势益豪。好笑堤边肤寸水，便能平地作波涛。
满眼西风恨别离，路逢萧寺叩柴扉。团栾一听无生话，更觉前谋种种非。
山下人家鸡黍时，解鞍那暇拂尘衣。宦游无况田园薄，自问此生何以归。
森森竹树晓生寒，病怯秋衾梦易阑。欲驾征鞍慵未起，卧听渔皷吼空山。
半月征衫困路尘，一樽芳酒谩情亲。心知不是陶彭泽，只恐黄花解笑人。
路入扬州秋草残，竹西亭上曲栏干。而今那复闻歌吹，黄叶西风薄暮寒。
锦缆牙樯一梦愁，行人空击木兰舟。玉箫吹断青楼鎻，二十四桥风月秋。
咫尺城中膏火煎，空山竹柏固苍然。赠君杯酌清心骨，此是人间第一泉。
木落空江淡夕霏，疏篷一叶并渔矶。秋风几许莼鲈兴，亦欲临流唤渡归。
西风吹雨夜潇潇，冷烬残香共寂寥。要作秋江篷底睡，正宜窗外有芭蕉。
不知门外月波寒，但觉樽前酒量寛。向道东风莫吹去，暂教楚客作花看。
营邱图画展霜绡，眩转寒光鉴影摇。更待东风开夜色，月明洛水断冰消。
纤柔醉撚小梅花，顾影娇春玉凤斜。不觉窗前三尺雪，夜风万里卷龙沙。
章台走马最多情，不怕春衫扑粉英。半夜归来寒梦短，潇潇卧听打窗声。
笔头造化渺无边，闻道春来思涌泉。定向山台得佳句，湿云残雪冷侵天。
西风吹面浪如山，却并寒沙夜系船。两日不能离故处，人间岐路敢争先。
八节愁闻上水滩，江流东下许艰难。青帘招我非无意，端为疏篷夜枕寒。
满眼豺狼兵火余，我今那暇哭穷途。青鞋踏雪江南岸，试觅黄公旧酒垆。
雨过平田陇麦青，春深桑柘暖烟生。恍如身在澜洄曲，膓断东风杜宇声。
平生爱山心不足，寸碧已复明双眸。暮年得此幽栖地，枕上烟岚万叠秋。
经年游宦叹离群，相见提携数候门。一笑相看即无事，径须归办酒盈樽。
条山洓水是吾家，君去重开满院花。邂逅故人相借问，为言秋鬓点霜华。
长堤百里并山回，漫漫沧波鉴影开。要看天工种明玉，请君少待盐风来。
栖迟出处略相同，握手论情一笑逢。便作他年林下约，一樽相对两衰翁。
曾谒祥曦羽盖黄，天衣纷扰御炉香。蒙尘草莽干戈隔，坐看边氛蔽日光。
浩浩颠风尘四合，漫漫后土水平流。无人举手披云雾，却放晴曦照九州。
尘沙渺渺暗城楼，心切尧云泪欲流。慷慨一巵戏下酒，诸郎谁是舞阳侯。
一年春事到耕桑，辽绝乡山恨渺茫。清梦不成风雨夜，更堪诗思搅饥肠。
四海茫茫扰战尘，岂无贤俊共经纶。可怜伧父今头白，也作江南第二人。
武陵归棹几重山，回首沧波鎻暮烟。一寸愁生千万斛，可能容易付湘弦。
东风春水湛晴天，斜日平林画素烟。不会浮云亦多事，又将飞雨过山前。
小圃来时春向深，酴醿犹得伴孤斟。欲留午枕梦归去，缥缈行云何处寻。
满马尘埃叹滞留，空劳魂梦遶南州。涌金亭下烟波阔，聊作西湖一段秋。
山色于人定有缘，髻鬟眉黛巧争妍。何当招我白云下，坐对苍崖百尺泉。
夜凉波面涌金霞，坐觉天香落桂华。便合泠然御风去，玉川何待七杯茶。
飞桥跨岸饮晴虹，云散风微水月空。日日尘沙困鞍马，暂留身在广寒宫。
台高山远淡如无，愁极覊人念索居。一任东风吹鬓髪，潇潇蓬葆不禁梳。
风堕何能续断弦，只凭樽酒送雕年。仙人示我长生术，除却醉乡非洞天。
宦学平生着意深，要从黄卷古人寻。功名富贵非吾事，只有渊明会此心。
昨非今是若为论，有媿悠悠出岫云。老鹤乘轩本无意，何妨饮啄混鸡群。
浩荡东风卷送春，娇莺雏燕谩争新。此心自有青山约，不是看花陌上人。
江流变血火连天，闻道舟行相后先。今世谋身无第一，政缘夫子爱逃禅。
关山戎马信音稀，肠断无人寄一枝。沾酒西城联骑入，上林踏雪探春时。
孤标亦自惜幽姿，折赠行人第几枝。万斛清愁江上雨，曾看结子欲黄时。
玉瘦香寒不自持，潇然冷蘂暗疏枝。向来几许闲花木，及见春光烂漫时。
天与清芬心自知，丛林深处出纤枝。发明无限春消息，正是风霜作恶时。
短棹还随海浪回，通明堰下小徘徊。东风吹落篷窗雨，点点春愁枕上来。
一壶春色玉生光，最爱霏霏遶鼻香。浅醉不禁衣袖冷，幽林风雨夜苍凉。
仙官新拜旧词臣，林下相逢又一人。勿谓沧浪清可濯，此心原自绝纤尘。
于世无功懒据鞍，诛茅种竹老空山。不应天与静中趣，自是人容拙者闲。
胶胶身世竟何穷，急电飞花过眼空。惟有离愁推不去，五更孤枕角声中。
吴九何如黄四娘，能令诗老醉颠狂。可怜去岁花前客，戎马尘埃两鬓霜。
杖头挑取一壶春，要使朱颜日日新。何必稽山寻贺老，风流俱是谪仙人。
暮年身计酒葫芦，定是前身刘野夫。他日烂柯山下见，俨然一部黒髭须。
曳杖山间自探春，雨余梅意已清新。兵戎草草伤沦落，一醉花前有几人。
种柳栽花旧惜春，不知春色为谁新。年年青眼樽前客，只有寒梅是故人。
归来醉撚一枝春，照影凉蟾过雨新。不似覇陵愁醉尉，穿云渡水寂无人。
东风一纸平安信，闻道黄岗春已来。传语吴生好看客，梅花应似去年开。
市楼春睡厌都城，车毂喧喧枕上声。此夜客情还冷淡，一林风露夏鸡鸣。
竹枕藤床一室虚，松风瑟瑟梦惊余。破窗犹有流萤渡，老我疏慵不读书。
老去人怜百病攻，平生感慨竟谁同。须知一点悬悬念，不在功名富贵中。
虚窗午夜月朦胧，推枕萧然百念空。更问幽人洗心法，二年魂梦水声中。
脱迹干戈幸再生，时时心折梦围城。南来客枕能安否，更作江湖盗贼惊。
城头传令插军麾，城外行人泪满衣。处处悲风吹战角，沙洲白鹭莫惊飞。
月满沧江风水清，沉沉冰鉴照孤城。何人心绪犹无事，醉卧船舷一笛横。
那知乱后年光促，但觉春来酒味长。炯炯新蟾照人白，恨无双竹倩孙郎。
空笼影照琉璃滑，鸿洞声传钟鼓长。便买扁舟作家宅，风流千载谢三郎。
飞扬跋扈今安取，放浪酣歌亦所长。曾醉西湖春色否，传声江上问诸郎。
苍苍烟画千岩秀，泛泛花流一水长。会向武陵寻避世，此身已是捕鱼郎。
收功不在干戈众，和议元非计策长。闻道搜贤徧南国，要令四裔识周郎。
一扫湖湘氛祲消，坐令愁叹变歌谣。何当早驾风帆下，来看钱塘八月潮。
贺监湖边树树花，东风随意作纷华。那知老守怀归切，陇水秦云是我家。
风流幕府固多闲，冷落曹司绝往还。举酒高楼谁作伴，何妨借取华州山。
平岳亭高一望间，烟霞缥缈揖飞仙。请君直跨刚风骑，去折山头十丈莲。
堂前双树小桃枝，曾看芳英落酒巵。要识当时花下客，鬓毛衰飒病支离。
花发城南苑路迷，衫裁白纻马如飞。月明洛水黄昏后，犹有游人唤渡归。
瓮面浮醅玉雪光，陶巾犹带漉时香。何当分我腊余味，试发樽前旧态狂。
平时三辅盛他邦，白面青山意气郎。落魄朋游那复问，更将苦语话离膓。
支离瘦骨怯寒侵，雾雨溟溟山更深。医国无功还自治，暮年药裹最关心。
云山环合户深关，中有幽人竟日闲。好在窗前数竿竹，与君相伴老山间。
老矣潮州韩吏部，饥餐渇饮似当年。明明月夜长相照，莫怪无书寄大颠。
海风吹浪去如飞，离母山高日出迟。此意此情谁会得，因书写与故人知。
海风飘荡水云飞，黎母山高月上迟。千里孤光一樽酒，此情惟有故人知。
骸骨鳞鳞旷野昏，天阴雨湿向谁论。纵然有乐逾南面，争似无为实相门。
天边箭筈一门通，香隔云萝几万重。好借岩风为披拂，移文有语笑尘容。
孤村烟树暝黄昏，一簇人家半掩门。看尽栖鸦啼噪后，牧童归去雨声繁。
花飞便觉春容减，一阵狂风满地红。可惜余芳留不得，夜深人静月朦胧。
锦帕新裁玩月犀，旋开妆合间云螭。一成贪耍慵梳洗，日晚惟添翠黛眉。
年年人月喜团圆，好在诗边又酒边。莫道玄风只渔钓，也随世俗夜无眠。
疏松怪石水泠泠，白葛乌纱晚醉醒。想见眼前无俗物，一炉沉水写黄庭。
曩岁曾经度厄津，深将法力荷云门。如今稍觉神明复，拟欲酬师不报恩。
绵霜历雪忿开迟，风笛无情抵死吹。鼎实未成心尚苦，不甘桃李傍疏篱。
莫言藏六便忘筌，一六俱非是本然。枯木有人能采菌，白牛无地可施牵。
绿树莺啼春梦觉，楼外鸡人唱清晓。深红浅白竞东风，为怜满眼枝枝好。
舞袖何年络臂鞲，蛛丝网断玉搔头。羊车一去空余竹，纨扇相看不到秋。
鲛绡泪滴鸳鸯冷，月上栏杆照孤影。踯躅开花过粉墙，辘轳汲水敲金井。
妄意长如凤管寒，君恩不学缕衣宽。汉家公主歌黄鹄，犹有琵琶马上弹。
四山环绕翠岧峣，想见凌晨雪未消。八万四千修月手，不知何处琢琼瑶。
不下山来十四年，区区笑我走尘寰。只应后夜经声寂，明月清风自往还。
惠远过溪应送陆，玉川入寺不逢曦。夕阳半岭鸦栖树，拄杖寻山步步迟。
魏宫歌舞已成尘，重见陶家几世孙。铜雀不鸣唯解渇，管城何罪遽遭髠。
短衣自猎南山虎，正好渔樵不乱群。妄以宿嫌诛醉尉，令人翻恨李将军。
莫问清江与洛阳，山林总是一般香。两家地占西南胜，可是前人例姓杨。
石桥西去接烟霞，方广山头佛子家。今日我来生善念，分明盏上见茶花。
群阴剥尽一阳生，草木园林尽发萌。唯有衲僧无底钵，依前盛饭又盛羹。
东边觑了复西观，拄杖重重话岁寒。带雨一枝花落尽，不烦公子倚栏干。
明镜当台照不差，短长子丑尽归家。山河大地浑如故，不妨随处玩烟霞。
东西南北水茫茫，无角铁牛入海藏。千眼大悲寻不见，倒骑佛殿入僧堂。
有相有求皆是妄，无形无相堕偏枯。堂堂密密何曾间，一道寒光烁太虚。
山堂静坐夜无言，寂寂寥寥本自然。何事西风动林野，一声寒雁泪长天。
生涯如梦若浮云，活计都无绝六亲。留得一双青白眼，笑他无限往来人。
三际求心心不见，两眼依然对两观。不须遗剑刻舟寻，雪月风华常见面。
他心三藏太颟顸，猢孙观了看划船。对面国师寻不见，祇为从来被眼谩。
三尺寒光射斗牛，镆铘提处鬼神愁。蛮夷不识军将令，误入重围血颈流。
三佛形容总不真，眼中瞳子面前人。若能信得家中宝，啼鸟山花一样春。
台山路，蓦直去，赵老见婆无别语。勘破回来知不知，莫信闲人说是非。
分明柑橘勿𫍢讹，献花借水辨龙蛇。白纸一张都盖了，免教天下动干戈。
高声拨火招司徒，火焰炎天蓦面驱。祇向此间能稳坐，任教门外雪盈衢。
休争自己与山河，拨动干戈不奈何。看取将军施武略，两条寒剑定龙蛇。
丙丁童子来求火，再问炎炎燎面门。过现未来三世佛，不离其中转法轮。
大丈夫，秉慧剑，般若锋兮金刚焰。非但能摧外道心，早曾落却天魔胆。
未开口时先分付，拟思量处隔千山。莫言佛法无多子，未透玄关也大难。
朔风扫地卷黄叶，门外千峰凛寒色。夜半乌龟带雪飞，石女溪头皱用眉。
万人丛里求知已，百草头边识老僧。从此更无回避处，三头两面得人憎。
有佛处，不得住，藕丝孔里行官路。无佛处，急走过，十字街头相对坐。
一叶翻空便见秋，不风流处也风流。当头荐得便归去，看取木人骑土牛。
岁月去人如箭急，一年祇有十五日。雪砌禅人总不知，但见钵盂两度湿。
吾君收得中原宝，塞外烟尘净如扫。万国歌谣贺太平，家家门馆长安道。
春风吹裂峰头石，晏下东峰绝踪迹。日轮正午现全身，生铁蒺藜当面掷。
三年来在此山中，上下人情贵一同。今日溪头休惜别，德云祇在妙高峰。
昔人三箭定天山，自谓英雄盖世间。何似雪峰一只箭，等闲穿过石门关。
髑髅捻碎眼睛寒，便把南辰对北看。无限风流慵卖弄，乘时推倒铁围山。
安居无相大伽蓝，莫问前三与后三。个里不容生一念，龙蛇猿鸟自相参。
高而无上不可极，渊而无下不可测。欲知步步透双关，看取清风生两腋。
自惭疏拙百无能，下板长行粥饭僧。岂谓因缘有侥幸，千斤担子若为胜。
长年追逐走埃尘，嬴得闲名累此身。争似别峰峰顶上，一庵高卧与云邻。
岩谷相从始晏然，又携瓶锡应时缘。奉川此去无多远，兴发何妨访戴船。
离四句，绝百非，头长三尺知是谁。江北江南问王老，一狐疑了一狐疑。
春已去，夏初临，相逢休话本来心。随缘斋粥海山寺，从听堂前草自深。
诸人被十二时使，老僧使得十二时。牧童岭上一声笛，惊起群鸦绕树飞。
飘空一叶两新收，暑退凉生万壑秋。贴肉汗衫才脱下，横吹木笛倒骑牛。
九夏斯临结集时，满堂云水复明谁。若言相见交肩过，未免依前落见知。
断除须髪著僧衣，精进当遵古佛仪。一念不生亲领略，方知我法妙难思。
灵文一阅五千卷，感果当知越四禅。应笑毗耶方丈里，却容天女问因缘。
陋巷闭门唯读书，了无尘果自如初。时来坐脱西窗下，惊起须弥遶太虚。
是处青山可垛跟，白云流水绕孤村。笑携拄杖出门去，三世谁知一口吞。
十里松溪到上流，断崖千尺泻龙湫。谁言尊者心无著，冷眼长年看不休。
浪静风恬正好看，秋江澄澈碧天宽。渔人竞把丝轮掷，不见冰轮蘸水寒。
一趯趯翻四大海，一拳拳倒须弥山。佛祖位中留不住，又吹渔笛汩罗湾。
据坐凝眸语未形，一槌直下意何明。倒行此令如相委，无限清风动地生。
当时卞璧亲持献，未遇徒然更再三。折苇渡江江上水，滔滔今古色如蓝。
相争但见风旛动，不肯回头识动心。从此老卢露消息，松风江月尽知音。
寥寥风月卧烟霞，百鸟从兹不献花。人义尽从贫处断，世情偏向有钱家。
道得无言杈下死，霍山猛跳入怀中。三千里外虚相赚，更有何人透此宗。
当时苦口曾不道，悟来灵骨方寻讨。练江寒月两萧萧，浮云散尽天如扫。
收来辊去事方圆，独许渔郎上钩船。明月芦花同一色，落霞孤鹜共遥天。
大用纵横掣电机，烁迦罗眼尚胶黐。迷途梦里争唇吻，却忆随他去一回。
渔翁潇洒任东西，芦管横吹韵不齐。夜静月明鱼不食，扁舟卧入武陵溪。
南泉提起下刀诛，六臂修罗救得无。设使两堂俱道得，也应流血满街衢。
新缝纸被烘来暖，一觉安眠到五更。闻得上方钟鼓动，又添一日在浮生。
但知今日复明日，不觉前秋与后秋。平步坦然归故里，却乘好月过沧洲。
修行不落与不昧，尽作野狐涎唾腥。拾取娘生穷相口，拶开云路吸雷霆。
玉箫吹作凤鸾吟，惹动游人离别心。一陈东风卷寥廓，四方八面少知音。
高堂公子醉双陆，乱撒明珠发异光。一掷输嬴谁辨得，满盘骰子不成双。
劫火洞然俱败坏，青天白日愈光辉。王孙醉寝迷春梦，不觉莺啼柳絮飞。
百千诸佛眉弯曲，无订无修眼搭痴。踏著未消连底冻，一时认作碧琉璃。
波斯捧出海南香，白眼昆仑与论量。贾客不谙弹舌语，只看两个鼻头长。
清净法身花药栏，眉毛刺倒须弥山。谁将玉笛传凄怨，吹过芦藂明月弯。
开口错，合口丧，明眼衲僧无伎俩。春风吹落桃李花，淡烟疏雨笼青嶂。
一叶落，天下秋，看看空际火云收。万里长江净如练，谢家人不在渔舟。
三角牯牛独脚舞，两轮石磨遶空飞。新生孩子擎铁棒，直上须弥打一槌。
德山棒下金沙异，临济喝中宾主分。到此若无真正眼，可怜辜负本来人。
三脚驴子弄蹄行，步步莲华衬足生。堪笑草中寻觅者，不知芳树啭新莺。
无量秤子两头平，拈起应须见得明。若向个中争分两，知渠错认定盘星。
十分风采露堂堂，玉蘂琼华未比量。刚被傍人论好丑，因兹难嫁与潘郎。
子卿不下单于拜，始末常遵汉帝仪。雪后乃知松柏操，事难方见丈夫儿。
应用从来不覆藏，当机何得昧真常。只知报道王来也，不觉浑身在帝乡。
商岭东西路不分，两间茅屋一溪云。师年耳聩知师意，人是人非不欲闻。
树倒藤枯意若何，沩山开口笑呵呵。可怜三尺龙泉剑，唤作陶家壁上梭。
有无不问语先堕，明镜当台双照破。迷云散尽晓天空，杲日团团红似火。
多子塔前衣付后，更传何物示于人。双珠迸出刹竿倒，直得寒光彻四邻。
日暖风和天地春，野华芳草一翻新。灵山佳致依然在，谁是当年微笑人。
万木扶疏夏景长，园林梅杏嚼红香。山前麦熟还知否，一一当机为举扬。
飘飘黄叶坠幽庭，万里无云宇宙清。飒飒凉飚生户外，韶阳三句转分明。
林木萧条复本根，严霜冻雪鏁松门。地炉煨火通身暖，寒暑到来休更论。
泛舶来梁自普通，一锤击碎有为功。谁云面壁无言说，争奈当门齿露风。
不是风兮不是旛，一重山后一重山。青春雨过无余因，独倚危楼望刹竿。
堂堂妙相绝锱铢，善恶都忘见也无。万里云收天界净，海心无浪月轮孤。
张公养得三个儿，长大不知谁立志。呼来月下同踪由，眼睛个个皆相似。
朱沙镜里开颜笑，白玉盘中展脚眠。大抵人生难得共，得团圆处且团圆。
试问田中有几人，插锹叉手意分明。可怜不逐南山去，撒手归家罢问程。
宗师垂手贵天真，肯事雕虫篆刻新。只向平田浅草处，等闲推出玉麒麟。
等闲施设岂徒然，平地波澜欲浸天。更向胡梯敲数下，免教失脚堕黄泉。
病餐毒药访良医，医使元餐药治之。病去药回滋味别，舌头具眼者方知。
打破当年山鬼窟，豁开正眼耀乾坤。三拳肋下无多子，一喝雷轰迸海门。
溪边嫩柳条条绿，陌上桃花树树红。勿谓东君无管带，更加暖日与和风。
皮裹骨兮骨裹皮，分明道了复何疑。拈起草鞋如未委，不如别处且乌龟。
白衣拜相喜难加，暂时流落向天涯。移身换步人难用，夜来归宿五侯家。
无须锁子两头摇，无瑕璧玉三回献。反遭刖足太无端，谁料正言还似反。
吞却易，吐还难，须弥顶上无风寒。昨夜三更白如昼，不知谁共倚阑观。
嵯峨万仞是曹山，气岸雄雄坐祖关。横按镆铘全正令，太平寰宇斩痴顽。
窣堵波成赏匠人，工钱一二与三文。可怜眼里无筋者，当面定将数目分。
垂钩四海钓狞龙，格外玄谈知己从。相见披衫带席帽，不妨把手上高峰。
蓦刃开时飞銕骑，电光闪处掷金槌。一城瞎却浑闲事，直至而今成是非。
一拳拳倒黄鹤楼，一趯趯翻鹦鹉洲。幸有傍人为著力，自家端坐看扬州。
白纸三张通信去，展开千里却同风。阳春转入胡笳曲，不是风吹别调中。
凉风落木楚山秋，满树寒蝉噪不休。红蓼白苹开两岸，不知谁在钓鱼舟。
明镜当台湛如水，无端特地起尘埃。积成山岳面前立，千手大悲擘不开。
风前露出无瑕璧，室内擎将如意珠。两度献渠渠不识，可怜流落在江湖。
西天人不会唐言，端坐巍巍少室前。刚被流支打齿缺，至令有理不能宣。
不昧不落作么会，会得依前堕野狐。一夜凉风生画角，满船明月泛江湖。
众卖华兮独卖松，青春颜色不如红。算来终不与时合，归去来兮翠霭中。
三面狸奴手捉月，两头白牯脚拏烟。戴冠碧兔立庭柏，脱壳乌龟飞上天。
春有百花秋有月，夏有凉风冬有雪。若无闲事在心头，便是人间好时节。
唤应寻常谁不晓，及乎按剑总茫然。分明好个神仙诀，父子从来不许传。
一喝非唯三日聋，龙威虎势也潜踪。从前汗马无人识，只要重论盖代功。
黄鹤楼前鹦鹉洲，夕阳西去水东流。要知诸佛居何处，风叶萧萧月满楼。
婆子几年寻剑客，赵州勘破有誵讹。解使不由来富贵，风流何在著衣多。
杈下要分生死路，霍山直拔透重关。虽然赚我三千里，瞎却众生眼万千。
住在千峰最上层，年将耳顺任腾腾。免教名字挂人齿，甘作今朝百拙僧。
一不是，二不成，落华流水里啼莺。闲亭雨歇夜将半，片月还从海底生。
赵老云收山岳露，茱萸雨过竹风清。谁家别馆池塘里，一对鸳鸯画不成。
从来家富小儿娇，偏向江头弄画桡。引得老爷把不住，又来船上助歌谣。
清明已过十余日，华雨阑珊方寸深。春色恼人眠不得，黄鹂飞过绿杨阴。
鲍老当年笑郭郎，郭郎舞袖太郎当。及乎鲍老当场舞，鲍老郎当胜郭郎。
实际从来不受尘，个中无旧亦无新。青山况是吾家物，不用寻家别问津。
重阳九是菊华新，一句明明亘古今。杨广橐驼无觅处，夜来足迹在松阴。
黄龙头角从来异，不与今时岁月争。复妙回途何处去，月明终夜照虚堂。
我疑千年苍玉精，化为一片秋水骨。海神欲护护不得，一旦鳌头忽擎出。
吹尽风流大石调，唱出富贵黄钟宫。舞腰催拍月当晓，更进蒲萄酒一钟。
社舞村歌笑杀人，骑牛挑鸭走成群。三杯酒罢归家去，留得猪头碍塞人。
要得他家活计强，竿头须解倒拈枪。这边打鼓那边拍，引得瞿昙笑一场。
弓强难结鸳鸯纽，御道那栽栗棘蓬。堪笑香严饶舌老，今年犹胜去年穷。
百宝光攒无儿顶，是大神咒最灵奇。揭谛波罗僧揭谛，石人半夜失乌鸡。
两女合为一媳妇，古寺基前幢子竖。仿佛上有陀罗尼，多少行人尽惊怖。
贞女不著娘家服，丈夫岂假分时财。十杯五盏从何有，空奋双拳趁得来。
马面夜叉才稽首，牛头狱卒便擎拳。洞宾唱个陶甄理，脱壳乌龟飞上天。
掀翻地轴乾坤窄，拨转天轮宇宙宽。须向强中呈好手，虚空打碎劫初看。
垂钩不似迷津客，张网诚非待兔人。半夜乌鸡何处去，天明吞却玉麒麟。
古皇前化超群檄，无字印文明划划。今时衲子若当阳，往往半千成五百。
猎涉荣枯未是奇，到头谁是出家儿。故乡漠漠在消息，时有孤云岭外归。
天高云静月弯弯，雨过秋空眼界宽。百亿文殊真妙体，分明只在一毫端。
鹙子已圆无漏种，换却身形总不知。通途一贯非他物，午夜胡僧步雪归。
灵山会上旧家风，脱略从兹势莫穷。金斗峰前重漏泄，莫将附子当天雄。
当堂古路白云漫，碧眼黄头尚未谙。无孔笛儿毡拍板，轻轻吹破御街寒。
金刚南际老番王，反著襕衫入大唐。牛首旃檀都卖了，唯垂鼻孔不囊藏。
盘走珠兮珠走盘，当机脱略好生观。世人知贵不知价，信手拈来也不难。
萝卜头禅聒噪人，霜刀累切了无痕。自古不通人咬嚼，只容衲子鹘仑吞。
玉洞玄关道路长，蟠桃岂是等闲芳。遮藏不许人间见，只恐春风漏泄香。
兜罗绵样硬赘头，河北风流老赵州。咸处著盐淡添水，轩头一笑更无休。
大寂宗风示后昆，金刚宝剑利当门。瞎驴灭却正法眼，那个男儿解出群。
脱略情尘老睦州，虎头虎尾一时收。芳草渡头韩干马，绿杨堤畔戴嵩牛。
体量非功不堕今，星移斗换岂同轮。多年历日虽无用，犯著应须总灭门。
高高孤顶雪蒙蒙，劫外行藏路不通。半夜岭梅消息转，不关春色暗香浓。
玉鞭才举乾坤静，皇道私无显至尊。贵极銮轝才指斥，将军正令不容存。
转位投机觅更难，回途复妙岂相关。新丰洞口翻波浪，一扫须教彻底干。
六朝翻译传来妙，到头未悟当时窍。须信枝头老凤凰，春来翻作黄莺叫。
万丈寒潭彻底清，霜天午夜欲生冰。钓鱼要掷金鳞饵，拨转芦蓬向月明。
养得男儿要赌钱，浑身无有寸丝缠。是非窟里和身入，生灭门中满口宣。
高安滩头百杂碎，象骨峰前眼搭痴。敢道鼓山无鼻孔，藂林千古笑嘻嘻。
微酸梅子始生仁，莺老花残迹已陈。一夜南风移斗柄，明朝烟柳不关春。
老将高提白玉鞭，双驹一策去翩翩。古今得失论量底，空看西山暮雨前。
曲蟺踏著相头摮，哑子得梦自家笑。笑到天明说向谁，乌鸦解作麒麟叫。
试问人间有底忙，好将春事报春光。直饶日日花前醉，一季都来九十场。
栗蓬吞得有何难，更教吐出又心酸。吞吐得来休嚼碎，南辰光射北辰寒。
三军不动旗闪烁，老婆正是魔王脚。赵州无柄铁扫帚，扫荡烟尘空索索。
十门纲要掌中施，机会来时自有为。作者不须排位次，大都首尾是根基。
即心即佛几人知，立雪齐腰只得皮。四海浪平龙玩宝，尽他蝼蚁撼须弥。
无量妙义皆周匝，旋乾转坤为一合。当阳横按笑中刀，犹欠顶门上一踏。
汉祖拜将务决胜，非韩谁敢当兹任。赤幡高竖化城降，星在盘兮不在秤。
脚踏清波分华岳，手擎红日转重云。徒劳谩费干戈力，究竟还归有道君。
借路经过无面目，因邪打正有拳头。衲僧门下无干涉，徒用精金换得𨱎。
藤萝荆棘离离草，枯树无退还不倒。败弃知他叠几重，不消一陈秋风扫。
摩天鸩鸟九头毒，护世那咤八臂长。水自竹边流出冷，风从花里过来香。
心佛物兮俱不是，坐断舌头除药忌。横拈倒用总由他，活捉魔群穿却鼻。
南泉王老太无端，却逐盐官作乐官。西祖令严行禁止，免他禅会错欣欢。
师子窟中师子儿，逸群游玩海珠玑。沩山呼索浑无窍，有理难伸穿得奇。
就身打劫壮吾曹，唤得贤侯智眼高。忿色不知何处去，珠回玉转透云袍。
披蓑侧笠千峰上，引水浇蔬五老前。中有瓜田难纳履，睦州倒退在傍边。
问端如箭透垣墙，赖值灵云手段长。骏马蹇驴皆控勒，鞭教战胜出沙场。
太孤太赊日杲杲，璞玉浑金恶种草。无负平生雪此冤，不如一阵香风扫。
握七星刀寻作者，倒司农印对冤雠。当阳一句分宾主，九曲黄河水逆流。
驱耕夫牛照即用，夺饥人食用即照。不得同参把手行，安知袖里有穿窍。
佛法无情报尔曹，忽生忽杀在吹毛。若教韩信得妙诀，自是深明防汉高。
有喝端如探竿草，无师血脉通红线。当阳不识李将军，徒学穿杨一枝箭。
鸡作苍鹰拏鼈鼻，鸭为金翅作狞龙。空王以此垂洪范，锦上铺花知几重。
先祖滔滔无固必，后人悱悱有雌雄。巨灵擡手无多子，分破华山千万重。
尧风舜日两依依，一片虚凝截万机。何必胡僧亲付嘱，如人饮水自家知。
不是风兮不是颠，长街短巷走如烟。院里有斋常记得，时时挂在口皮边。
呵呵大笑不寻常，笑得眉间也放光。不是明招重注脚，丛林洎合错商量。
一重山尽一重山，坐断孤峰子细看。雾卷云收山岳静，楚天空阔一轮寒。
象王行，师子住，赤脚昆仑眉卓竖。寒山拾得笑呵呵，指点门前老松树。
雨洗淡红桃蕚嫩，风摇浅碧柳丝轻。白云影里怪石露，绿水光中古木清。
寻梅不惜上南坡，傍险冲泥奈老何。寂寞僧窗禅榻畔，好枝还解送人么。
腊前腊后无非雪，溪北溪南并是梅。知有家山难觅路，敢烦健步送春来。
欲寻梅去不禁寒，宜著书签研滴间。闻道南坡开似雪，略分疏影到茶山。
未见枝间著子初，闻名已疗渴相如。花肌自是冰和雪，那得生儿不似渠。
雪里何人作道装，冰绡重叠色鹅黄。染时定著蔷薇露，雨洗风吹故自香。
芒鞋竹杖寻梅去，只有香来未见花。村北村南行欲徧，数株如雪小民家。
玉颊香肌委尘土，雪魄冰魂无处所。一年春事顿成空，不必飘零似红雨。
的皪江梅竹外枝，能将幻法转生机。凭君莫作风垂绿，便恐飘零学雪飞。
寒泉中有小峥嵘，种得芭蕉积渐成。一叶似抽人不见，坐窗头白眼犹明。
瑞香花发去年枝，惬对君家白玉池。复幕重帘开欲徧，馨香少有外人知。
移春小槛绿樽前，记得花头数尺圆。传语郑荘修故事，锦薰笼畔过年年。
琐琐红英密缀枝，春风春物不差池。诸君但办樽前去，昨夜灯花报客知。
梅花过后杏花前，嫩蕊装成一盖圆。恼乱春风为渠了，幽香破睡有明年。
茶山老子竟成痴，漫说寻芳去不迟。浪蕊飘残犹自可，名花落尽不曾知。
不令老眼看鞓红，岂是青春不负公。尚有扬州风物在，亦防此段并成空。
南渡年来两鬓霜，牡丹芍药但他乡。即从江水浮淮水，便上维扬向洛阳。
绿水波深欲上堦，红蕖香动要传杯。幕中自有两佳客，又载青州从事来。
鄣日青圆自拥堦，绉风绿净可添杯。被花恼处君知否，罗袜凌波笑不来。
白白红红花映堦，高高下下叶成杯。娇娆似不禁长夏，故就团𪢮扇影来。
休看红药咏翻堦，极目荷花照酒杯。静濯明妆何所待，风标公子远飞来。
天将何物染江梅，白玉花成栗玉开。一种暗香全似旧，小罂和雪送春来。
化工团蜡作寒梅，绝胜牛酥点滴开。不是前村深雪里，蜜蜂应认暗香来。
折来梅与句争清，强和余音本不能。欲向都官论一字，略无佳处似诗僧。
小瓶梅映短檠灯，幽兴何人似我能。枉沐歌词无用处，维摩诘是在家僧。
江梅难以蜡妆成，女手虽工未必能。香气恼人眠不著，若为学得定中僧。
溪山宝胯能分我，不但禅房破睡魔。便觉胸中有丘壑，免教辛苦上南坡。
斋肠得饱又逐去，午梦欲成还唤回。定是僧家不堪此，满匳青箬送春来。
打门将军得人惊，十月茶牙照眼明。漏泄春光凌雪色，柳条萱草太迟生。
酒压羔儿雪煮茶，红罗斗帐锦笼花。中书堂上权衡手，小物勤公定等差。
北焙今年但取陈，草芽过了二分春。为君湔洗丁坑后，宝胯云团一样新。
壑源今日为君倾，可当杯盘泻浊清。未到舌根先一笑，风炉石鼎雨来声。
此君老去犹停雪，稚子生来亦耐寒。记得长蔬山谷老，三珍错落粲同盘。
竹底春从雪底归，烦君抱送玉婴儿。白头无复迎船喜，只供江鱼作许悲。
从来叹赏内黄侯，风味尊前第一流。秖合蹒跚赴汤鼎，不须辛苦上糟丘。
十年不踏盱眙路，想见长淮属玉飞。安得玻瓈泉上酒，藉糟空有白鱼肥。
帝所三江带五湖，古来修贡有淮鱼。上方无复𧏖珠事，玉食光辉郤要渠。
贡包分自浙西东，函谷金城在眼中。泛酒煎茶俱惬当，满前腊雪化春风。
土酥绝类穆家儿，好著崔家饤坐梨。如梦甘寒千百颗，雪肌相伴出关西。
年年梅里见诸杨，火齐堆盘更有香。风味十分如荔子，何妨盛著绛纱囊。
一月如绳雨泻簷，只言新竹渐多添。岂知政负幽人腹，不放杨梅蜜样甜。
饶阳接种江南少，越上楞梅天下无。梅熟应同儿辈吃，有兄八十住东吴。
生不能令鼠穴空，但为牛后亦何功。不如醉卧糟丘底，犹得声名异味中。
我居南楚君南越，遣骑持书致石泓。未识松煤先一笑，向人鸲鹆眼能明。
名声借甚端溪砚，何况珍材琢下碞。兔颖麝煤俱惬当，使君裁鉴果超凡。
治中长啸得石砚，乞与衰翁一笑开。小试松煤便终日，必知渠是下碞来。
管城子挟秋霜气，绛县人含松壑风。不是端溪石居士，分甘弃置一生中。
尊中政尔空空然，忽有一壶来眼边。君知情快何所似，石涧怒流深夜泉。
鸣鞭走送徒纷然，开尝政足甜中边。甘辛未省有如许，气压烂柯山下泉。
恶怀种种占胸次，俗物纷纷遮眼边。知有醉乡无路入，竹渠昨夜响山泉。
酒泉郡郭果何在，校尉兵厨安足求。即使愁城攻得破，策勋当拜醉乡侯。
醉乡即是无何有，欢伯相招归去休。全以个中为境界，更于底处觅温柔。
醉乡论石仍论斗，如此山重水复何。我觉去人殊不远，从来杯勺不能多。
黄卷中人最起予，病来相对却成疏。新凉试傍青灯看，犹有飞蚊小未除。
童子区区攻一艺，老生汲汲事三余。偶然领会忘言处，只有渊明解读书。
朝游夕泳一窗书，只要今吾胜昔吾。未识此间真气味，直缘圣处少工夫。
勿谓微言久绝弦，六经正用此心传。假令坏壁无余烬，日月堂堂故丽天。
旧时天禄校书郎，习气薰人老未忘。可笑当窗楮生面，郤成宫额半涂黄。
无数尘埃一病身，不蒙湔拂几经旬。政须皂荚相料理，可笑梁州阴子春。
欲著床头澣濯衣，汗流成雨垢成泥。呼儿为我供汤事，今日身轻好杖藜。
青女翻空一笑开，天花散尽更徘徊。嫦娥相与有瓜葛，也向读书窗下来。
草堂人去客来游，竹笕泉鸣山更幽。向使经营无陆子，残僧古寺不宜秋。
雪意垂垂体不佳，十年人日寄天涯。老来只有穷相守，忍使奴星结柳车。
衰年寒食又清明，欹枕诗成字不成。欲寄宗文与宗武，一春风雨大江横。
莫春已办曾点服，急雨又垫林宗巾。一晴政为吾辈设，速载家酿羞厨珍。
年年暑去皆有期，今年暑去何迟迟。不知摇败几团扇，得到西风吹面时。
青天无云日亭午，群巫祷祈且呼舞。老夫饶睡昏昏然，鼻息如雷汗如雨。
凉风急雨夜萧萧，便恐江南草木雕。自为丰年喜无寐，不关窗外有芭蕉。
小雨飞空十日余，苔钱称意上阶除。芒鞋不踏门前路，坐听呕哑过竹舆。
客子祈晴意未公，林间布谷劝春农。雨师若有分风手，留取车轮一道通。
荷橐临门门未开，多泥穷巷遍苍苔。始知犹胜杜陵老，旧雨客来今亦来。
尊前韵度落乌纱，却是西风识孟嘉。当日龙山无数客，问谁整整复斜斜。
儋耳重阳菊满头，恰如佳月即中秋。归来唱著中原句，却道黄花蝶也愁。
未快溪桥踏雪心，朝阳已复上遥岑。可怜昨夜琼瑶迹，化作春泥尺许深。
箫声无复到层台，画栋空余燕雀来。我是凤凰池上客，等闲汀鹭莫相猜。
青云梯尽得朱栏，不但令人六月寒。无限江南好山水，庵摩勒果掌中看。
一道溪流百转深，挼蓝如色珮如音。青蔬几叶来何处，知有幽人底事寻。
问石寻泉到竹斋，木犀花尽菊花开。老僧有约君知否，乘兴前村雪里来。
此邦胜处名天下，今日争来入眼中。笻杖一枝舟一叶，山行冲雨水冲风。
缦缨乳盖张公洞，风驭云𫐌定不无。勿以衰翁作生客，旧时相识选仙图。
自疑身是洞中仙，才出张公又善权。只道石田无用处，种成玉粒至今传。
善权石状说不尽，怪怪奇奇惊倒人。大屋修廊岩下路，凄风冷雨洞中春。
劝我行沽聒昼眠，看人烂醉买江天。兴来亦欲提壶去，未有苏公乞酒钱。
幽禽竟日引圆吭，脱袴催人有底忙。不但春天无衣著，凄风冷雨绝须防。
春泥滑滑强知时，野日荒荒已露机。政与鹁鸠同一律，朝来唤得阿姑归。
有酒如淮肉如坻，何如麦饭滑流匙。但看此物丰登日，即是侬家快活时。
梅子黄时日日晴，小溪泛尽却山行。绿阴不减来时路，添得黄鹂四五声。
鹁鸠晴雨报人知，更问农家底事宜。村落泥干收麦地，稻田水满插秧时。
小麦青青大麦黄，新蚕满箔稻移秧。绿阴马倦休亭午，芳草牛闲卧夕阳。
谁言似病元非病，一日之间行四时。不用文殊来问疾，个中实怕有人知。
老身危似草头露，疾势来如江上潮。寒热自无安著处，不然何以脱今朝。
练裙染翰初不惜，布袋写真殊未来。并作山房一奇事，临岐更著小诗催。
西风黄叶北门街，有句无人为翦裁。冲突前驱公会否，要求一语定敲推。
黄童白叟趁虚回，左辖车前拨不开。记得绿槐阴御路，万人辟易绣鞌来。
江梅落尽红梅在，百叶缃梅賸欲开。园里无人园外静，暗香引得数蜂来。
只道江梅发不迟，最先零落使人悲。从今秾李花千树，未抵前村雪一枝。
谁将山杏臙脂色，来作江梅玉颊红。但得暗香疏影在，不妨妆面对春风。
山衣重叠六铢轻，淡拂槐花染不成。报答春工选何物，鹅儿黄酒十分倾。
大阿罗汉十有六，一一腾空见人足。手持贝叶坐禅林，称不动尊惟我独。
一春雾雨暗溪山，城北城南断往还。政是晴时君又去，望君烟艇有无间。
布袜青鞋踏欲无，登山临水未成疏。十峰双涧天衣寺，万壑千岩总不如。
画舫珠帘出缭墙，天风吹到芰荷乡。水光入座杯盘莹，花气侵人笑语香。
蛮荒乃有此巑岏，石黛因依碧玉寒。须信佳山如绝色，凭谁貌取一生看。
乞君山石洪涛句，来作围床六幅屏。持向岭南烟雨里，梦成江上数峰青。
乞米鲁公书作帖，睎颜处士画成图。若教浑似侏儒饱，还有流传翰墨无。
小艇相从本不期，剡中雪月并明时。不因兴尽回船去，那得山阴一段奇。
春来鼠壤有余蔬，乞得猫奴亦已无。青蒻裹盐仍裹茗，烦君为致小於菟。
江茗吴盐雪不如，更令女手缀红𢄼。小诗却欠涪翁句，为问衔蝉聘得无。
缘木求鱼却得鱼，击鲜日日向斋盂。可怜钩挂濠梁上，大胜冯驩每食无。
眼前突兀见此石，怪怪奇奇俱可人。为问何如潘骑省，世间妍丑本非真。
雾帐桃笙昼寝余，此君那可一朝无。秋来冷落同班扇，歳晚温柔是锡奴。
若为介物成毛物，颜色挼蓝省见稀。定是多生捕鱼子，至今犹著绿蓑衣。
一种龟儿玉雪然，故人为寄小如钱。会当放汝江湖去，小住盆池慰眼前。
自公退食入僧定，心与香字俱寒灰。小儿了不解人意，正用此时持事来。
会稽竹箭东南美，来伴陶泓住管城。可惜不逢韩吏部，相从但说楮先生。
会稽竹箭东南美，化作经黄纸叠层。旧日土毛无用处，剡中老却一溪藤。
会稽竹箭东南美，研席之间见此君。为间溪工底方法，杀青书字有前闻。
孤猿锁槛岁年深，放出城南百丈林。绿水任从联臂饮，青山不用断肠吟。
旧交髯簿久相忘，公子相从独味长。醉死糟丘终不悔，看来端的是无肠。
吾宗择婿得羲之，令子传家又绝奇。甥舅从来多酷似，弟兄如此信难为。
头白高僧心已灰，石菖蒲长水蕉开。庄严茗事炉烟起，不用关防俗子来。
目送长淮去不回，登临万感集层台。波间定有隋渠水，曾向大梁城下来。
江西句法空公得，一向逃禅挽不回。深密伽陀妙天下，无人知道派中来。
空谷嫣然笑靥开，春风元自蜀山来。少陵忘却浑闲事，更有离骚忘却梅。
青云叶底雪花繁，只与田家插髻鬟。不枉涪翁初着句，能令大士久开颜。
窗明几净室空虚，尽道幽人一事无。莫道幽人无一事，汲泉承露养菖蒲。
花信风从底处来，水边探得一枝开。箯舆日日溪南北，看尽江梅看腊梅。
斩新梅蕊破东风，一树鹅黄一树红。不着铅华元自好，未妨时世略相同。
滩声送我入严州，过得州来水漫流。一夜好风潮信早，满船明月荻花秋。
雾里江流欲到天，旅人合眼梦归船。雨声竹屋晓来急，误喜全家蓬底眠。
骑鲸仙伯已凌凌，奈尔三山二水何。地老天荒成脉脉，凤凰台上独来过。
渔阳哭骑满关东，百战孤城挫贼锋。唐室兴亡系公等，九原可作更谁从。
暂隐嵩高六六峰，未乘云气御飞龙。自餐白石求黄石，更采长松寄赤松。
翰林历历侵华盖，禁掖明明侍紫微。自昔词臣最清切，帝宸高拱借光辉。
射飞何必捐金弹，抵鹊虚烦用夜光。切玉昆吾宁刺豕，断蛟干越岂刲羊。
八陈功成妙用藏，木牛流马法俱亡。后来识得常山势，纵有桓温恐未详。
猥山狭路蔚桑麻，篱落春归尚有花。雨涨小溪蒲剑短，风回横陇麦旗斜。
云岩乱石漱寒泉，通夕泉声到枕边。宛似昔年严濑口，五更风雨宿溪船。
六柳先生以道鸣，归家高伴子真耕。方瞳绿鬓君知否，一片灵台画不成。
露花洗出通身白，沈水熏成换骨香。近说根苗移上苑，休惭系本出南荒。
一池春水绿如苔，水上新红取次开。闲倚东风看鱼乐，动摇花片却惊猜。
慇懃圯上一编书，汉四百年归卷舒。晚节莫教闲辟谷，皇王事业岂难如。
控弦谁敢与争锋，细柳将军眼自空。拊髀何须长叹息，分明颇牧在云中。
人言诸葛事功难，八阵堂堂指顾间。认得君臣鱼有水，个中蛇势似常山。
世浊求清笑屈平，时清把钓诧严陵。行藏有道君应解，独倚危楼高处层。
相逢不作少年看，老著衣冠各强颜。明日龟陵分手后，音书又隔几重山。
复卦初爻寓意深，祗缘虚静见天心。君生正遇黄钟律，宜把真阳却众阴。
中冬蟾彩八分圆，可是人间诞谪仙。怪得心光吞万象，镌镵造化付诗篇。
岁月推来逢子午，坎离交处互乾坤。休将世法论修短，超出阴阳道独尊。
绮陌家家不下帘，花光世界总成莲。村歌社舞欢呼处，都道今年胜去年。
游子何须念故乡，酒酣聊发次公狂。人生行乐真佳耳，休苦栖心名利场。
华灯下上照楼台，无数银花一夕开。月色多情能助兴，游人去了却重回。
斗转寅初月正中，昏灯达旦九衢通。汉家祀事传来远，想见当时太一宫。
春风著物便超摇，已觉三阴次第消。明日江梅吹尽雪，却看芳草似裙腰。
士女梅花插满头，一川人日恣嬉游。贤侯可是知民意，特地江干驻碧油。
一声幽鸟解呼春，物逐新年气象新。坐阅群生空扰扰，身如槁木是何人。
九畹春回未放兰，先饶堤柳变衰残。阴阳代谢寻常尔，正好随流著眼看。
使君千骑出重城，对镜心闲似水清。岂但邦人安善政，波间鸥鸟亦无惊。
瑞白春前已见三，向来膏雨物频沾。山城二月寒犹峭，生怕东风巧揭帘。
谁言堤柳胜江梅，荣谢纷纷付酒杯。春去春归何足问，阳乌东出又西颓。
韶光荡漾眼双明，问柳寻花步屧轻。波暖浮鸥翻素影，风和幽鸟弄新声。
先生胸次艳千春，鬓绿颜红未老身。松柏岁寒终不改，谩随百草鬭芳新。
膏泽乘时要发生，云师可是太无情。朝朝只解连空晦，好雨终悭造不成。
大旱如焚气不苏，云师谁遣上天衢。人人凖拟为霖甚，风动雷行雨却无。
黯黯漫空云四垂，飘风何事一时吹。天公岂是无情者，人物焦干总不知。
秋杪阳光炽若焚，了无阴翳彻朝曛。天公有意怜行役，乞与空中一片云。
一番骤雨洗骄阳，秋色先贻枕簟凉。正作故山归梦好，觉来幽恨独何长。
疾风吹雨打窗时，客睡昏昏半下帷。快意平生浑一榻，是中真乐几人知。
巴山今日见清秋，河汉无声天际流。我亦乘槎问牛斗，此心刳尽一虚舟。
风到秋宵特地凉，卧看斜月半侵床。来寒往暑谁能问，归燕宾鸿各自忙。
浅浅溪流绿一湾，朝来拄颊看西山。凭谁与我驱风驭，飞上云烟缥缈间。
篱边凖拟嗅清香，菊蕊真同佛面粧。屈指重阳能几许，夜来寒露已为霜。
向来玉烛四时和，共庆秋田黍稌多。但得贫民同一饱，黄堂无事且婆娑。
一片澄心似太清，浮云了不碍虚明。夜深人寂浑无寐，时听空庭落叶声。
新筑茅庐古道傍，养成松竹可深藏。西风颇动归欤兴，不是悲愁赋感伤。
自学心斋室久虚，年来破荡一无余。春花秋叶非吾事，默坐焚香读道书。
天将瑞雪洒乾坤，世界浑疑色布银。人说丰年犹细事，边庭先喜荡烟尘。
一到仙山眼自明，前身髣髴记曾经。真人眇曶在何许，更随藜杖缘青冥。
君今宴坐澄神谷，万象之中能见独。功成白日上层霄，莫忘飞来两黄鹄。
崎岖戴月上层峰，拟借空山一夜风。爽气袭人衾簟冷，炎天此地即仙宫。
故移一榻就高峰，推户褰帷猎猎风。骨冷神清浑不寐，直疑人犯广寒宫。
拄杖穿云到古峰，月高天浄欲乘风。人间原有清凉地，好作茅茨一亩宫。
夜半飞来海上峰，笙竽万籁奏天风。素娥相望如招手，欲驾神车上月宫。
欲税肩舆未得休，且凭竹杖到山头。疏林向晚投归翼，满目寒烟酝客愁。
巨迹相传岁已深，往来游客好追寻。谁知此足本非履，胡不返身求佛心。
道人活计等虚空，城郭山林处处通。随缘应现水中月，万壑千潭一照同。
凡情但以俗眼观，妄义阿师取舍间。岂知片云不挂天，一来一去心长闲。
少城衲子纷如粟，攘臂丛林空逐逐。忽然象罔得遗珠，契诟离娄何面目。
师今携锡下孤峰，似闻猿鸟含愁容。胡不为言我常住，东西南北总相逢。
斜斜远树绕江头，十里平波似不流。更欲寻源穿窈窕，一蓑烟雨羡渔舟。
下马穿桥憩酒家，小溪清浅蘸桃花。红尘咫尺如相背，独坐幽亭对落霞。
高亭对月影成双，客舍何人共酒缸。今夕相邀同一醉，坐看金饼落澄江。
翩翩小筏隐如船，十亩平湖碧浸天。不待乞身追贺监，君今已是吏中仙。
细雨霏霏下钓台，冲烟小艇截江来。不知取得鱼多少，鼔棹如飞唤不回。
戏投筠叶赴湍流，颠倒纵横不自由。我亦江湖飘一苇，千波万浪信沉浮。
飞泉溅石落寒岩，更喜朝来一雨添。疑是玉姝离洞户，故垂千尺水晶帘。
知君绝学谢尘编，语默行藏不碍禅。亲到云溪重说偈，天开地辟见纯全。
酒几于道少人知，乘坠俱忘即我师。身后虚名如胜此，陶潜李白更无诗。
不到房湖已数年，曲生风味想依然。使君酝籍真无敌，欲向樽中识圣贤。
村沽无复见瑶浆，苦澁酸辛巳备尝。欲洗野人藜苋腹，除非金雁送鹅黄。
虽无斗量敌山涛，时复中之兴自高。醉里醒醒方解饮，勿将佳趣语儿曹。
万象森罗总是诗，神机一动即天随。寒梅把酒真游戯，妙意纵横十二时。
何须著意苦吟诗，未动毫端万景随。千载骚人还把手，谁云陶谢不同时。
素艳遥怜月色同，暗香披拂有无中。一枝已觉春光破，不恨南邻笛里风。
独与幽人臭味同，细看诗句酒杯中。霜林万木无颜色，只有孤标傲晓风。
天与幽姿自不同，凌寒独秀雪霜中。山茶未许方高洁，故使千花立下风。
淡妆曾记出疏篱，岁晚南枝的皪稀。后夜月明如破萼，暗香还是著人衣。
祇从地底一阳来，已把东皇次第催。烟缕未看原上柳，霜苞先探岭头梅。
水中疏影月中香，枯树前头独自芳。不有幽人时赏玩，谁传春信及寒香。
风月怜君幸见分，老年春事正堪论。花枝照眼成惆怅，欲洗愁城欠一樽。
月夕霜朝分外香，故将颜色占年芳。一枝赠我春何许，如在江南云水乡。
欲把群葩次第分，桃粗杏俗未应论。寒梢清绝世无比，且趁繁开倒绿樽。
天姿不与百花邻，枯木前头独自新。桃杏满川浑未识，犹将颜色鬭青春。
斜斜曾向溪边见，淡淡还从月下看。那得世间三昧手，为君写出一枝寒。
春风著物渺无踪，草木勾萌处处同。唯有江梅都委地，只留青子调残红。
百花零落已成尘，闻道君家解系春。艳质娇娆应见惯，肯分粲者遗愁人。
婢妾纷纷只谩争，美人后出更倾城。东君可是多情思，留取妖容作饯行。
红幢翠盖插方池，中有骈花并一枝。圣泽汪洋招瑞应，小臣蝼蚁岂能私。
七层芝草煌煌秀，一本荷花两两芳。无象太平人不识，天教卉木效珍祥。
岐麦嘉禾兆庆符，同茎合干复芙蕖。铺张伟绩吾曹事，苦恨无才可屡书。
谁将暖律入寒荄，红染枯枝特地开。可是仙人颜不老，霜朝唤得脸朱回。
悬知草木太钟情，秋晚花梢照眼明。我已无心齐槁木，莫将妖态见春荣。
黄金胜友惠然来，佳节相逢酒一杯。风味依依如旧日，只惊霜雪鬓边催。
琉璃擢干耐祁寒，玉叶金须色正鲜。弱质先梅夸绰约，献香真是水中仙。
隆冬百卉若为留，独对冰姿不解愁。谁插一枝云鬓里，清香浑胜玉搔头。
披风擎露晓光寒，玉立霜阶照碧鲜。谁遣翩翩离海底，宝钗交映萃群仙。
湘娥故把玉钿留，能为幽人一洗愁。不似梅花枝干古，凋年寂寞暮江头。
杨花撩乱几时休，看取明朝水上浮。凝绿满池浑不动，微波忽绽见鱼游。
锦作双翰褐作衣，雕笼蓄养亦多时。只缘学得千般语，欲返山林未有期。
劳生日日带烟归，绕树呼鸣择一枝。素月流天元未晓，何须半夜苦惊疑。
结网谋生用意深，可怜微物有机心。世间欺夺休惊诧，鬭巧争奇古至今。
我家本出颖川住，几世不曾归颍川。今我暂来忽暂去，太丘风流谁与传。
我来颖川何所见，青青古柏古城傍。知是荀陈手亲植，令人不觉泪行行。
男儿自有四方志，离别岂能动刚肠。功名未遂身未死，白眼青青频举觞。
雷公徽玉粲明星，照出师襄指下声。可怜此地无人识，唤作新来黑瘦筝。
漫说朱弦大古清，政无蒙瞽在周庭。高山流水本无事，安用区区里耳听。
早别金山恰晓钟，离帆分破一江风。瓜洲渡口波声远，后夜相思明月中。
京口瓜洲一水间，秋风重约到金山。江山自为离人好，不为离人数往还。
一径萦回屋数间，我来聊欲寄清闲。道人杖履知何处，空鎻烟霞万叠山。
偏爱君家碧玉盘，建溪云脚未尝亁。书生自恨无金换，聊以诗章乞数团。
欲认青帘索酒尝，俄惊丹旐送君丧。吕庄编户伤心切，愁对清风想杜康。
初成大厦势巍巍，有意于门驷马车。未干壁土君先已，贺燕翻随吊鹤飞。
忆昔常随祖母过，登堂共庆尚垂胡。十年未远皆流荡，地下相逢果有无。
休论斥卤与膏腴，豆藿连阡稻麦无。举世纷纷宝鱼目，投人慎勿以明珠。
晚生恨不及前辈，来访诸郎观典型。吐握风流何寂寞，满林风竹自秋声。
驱除睡思茶瓯外，收拾春光酒盏中。万种穷愁浑不问，世间此乐几人同。
广文弦歌饭不足，要是古来贤达人。山谷有钱能买米，比之鲁公殊未贫。
笋芽鹅炙殊可口，明月清风不着钱。坐对青州一从事，共君今夜不须眠。
欣然有意引陶潜，此意何妨俗士联。三百青钱亦希有，速将趁取夜厌厌。
小雨廉纤未肯晴，勒回花信待清明。冷官何预芳菲事，空听春禽作意鸣。
正好园林藉落英，细风吹雨湿清明。墙阴旱渴休无赖，自有鸣鸠解唤晴。
行尽郊原指掌平，乱峰争耸髻鬟青。山家不识高轩过，惊走儿童户半扃。
瓦鼓喧喧𣨼土龙，纸钱零乱野祠中。谁能向此分余沥，润泽焦枯不计功。
风埃满眼作凄凉，招隐空山此计长。祇恐误随云出岫，不如专以醉为乡。
仙去遗踪亦漫留，羽旗那复肯来游。欲知洞府烟霞邃，漠漠苍崖面橘州。
闻道藤萝一一攀，要穷佳处识湖山。青琳宫阙当西崦，应费巾车数往还。
已看城郭半浮楂，水戽联翩接渚涯。天意若知民意切，停鞭且止阿香车。
早岁惊逢上苑春，蹇驴朝踏落花尘。只今嬾问芳菲事，桞眼相看也笑人。
可奈风埃老客游，故山归思日悠悠。轩裳结裹非吾事，野性从来在一丘。
冠卷尘埃亦漫弹，勒移终复愧家山。它年猿鹤应相笑，倦羽卑飞久未还。
王维买宅先成画，申子寻山亦载图。它日真能营小筑，此山佳处着侬无。
故国山川真可老，十年尘土负归期。而今更笑申夫子，似我平生费梦思。
三九家风故自寒，朝来馔客到豚肝。不须凖拟供涂灶，口腹那能累长官。
小轩岩桂露香干，秋蘂扶疏碧玉寒。章句那能如许样，夜深浑作月中看。
娟娟微月小窗东，竹里寒声啸夕风。孤客坐来惊岁晚，推愁不去酒杯空。
虚堂夜寂自神清，更仆无端倦触屏。多谢短檠随我老，更温檀火校黄庭。
突兀晴楼压郡城，楼前波面縠纹生。何人合作佳从事，来伴胡床看月明。
柳株高下隔桃蹊，万顷烟波似渼陂。画手无人貌平远，小亭风冷立移时。
小雨经旬户不开，隔墙青子满江梅。幽禽叶底如相识，睥睨空庭欲下来。
三楚浮魂不可招，梦游赤壁夜停桡。朝来快读黄州赋，犹喜周郎得小乔。
微官似有不如无，老去因循负壮图。但得诛茅三亩宅，世缘端欲付轩渠。
未用欣然念可人，世间那有白头新。出门更复推葱麦，笑杀扶风井大春。
客里思家且罢休，无聊怀抱不禁愁。鲥鱼苦笋过百六，又到一年春尽头。
肠断故园春到时，浇花日日遶芳蹊。而今梦逐东风去，小榼深杯手自携。
两溪以南无数山，兴来径造无时阑。空余日蜡几两屐，日暮云深天小寒。
隔溪花柳自无赖，烟淡风微恼杀人。走向西家觅酒伴，芒鞋竹杖去寻春。
墙根啁啾百鸟閙，最爱乳鸠来唤晴。日永春闲深院落，渠能便当管弦声。
扬舲送子下苕霅，系缆沙头多柳株。十载风埃老行客，不知鸥鸟记人无。
前溪溪头玉色鱼，羊酪岂可比鲜腴。江黄会中有胜处，健步走置烦长须。
野店山茶亦可口，试敲松火煮石泉。相逢故人如问讯，但道老去多烦煎。
翰林胸中浩千古，笔头戏作江海潮。子行造膝可问法，门前烟浪拍溪桥。
邦侯言语妙天下，学海故自吞百川。传杯击钵尽具眼，醉中莫漫思逃禅。
富贵因人德未酬，绣衣归去竟何求。荒坟三尺斜阳里，千古徒增女子羞。
花鸭呼群自拍浮，何人蓑笠在孤舟。半生已负江湖约，不为经行肯𫏐留。
蒙蒙小雨麦秋天，江上人家欲暮烟。行客未能忘胜处，系舡来伴白鸥眠。
我本三生一散人，翩然小棹五湖春。何从便结沧浪伴，缨上而今有宿尘。
道人小室要观身，兀坐蒲团莫欠伸。纵有诸天来应供，灵龟纳息自为真。
西风江面荻花秋，鲙玉频年念昔游。客帽只今无地落，黄花满眼漫供愁。
登高虚欲夸能赋，乐事何曾副赏心。斜日孤云两愁绝，一觞聊为盍朋簮。
浊醪自称和山药，小令新能坼水花。况有阿戎供细雨，岂知秋思满天涯。
木末孤烟起夕炊，茅簷直下钓鱼矶。苍茫远水连天碧，一叶短篷何处归。
行尽江山不记村，却随花信到重门。也知春色娇无赖，取次先来绿草根。
一尊相属语黄昏，密雪飘零正满门。记得江桥回马处，冷香应断玉梅魂。
要知春色到池塘，深院无人午梦长。已觉此身便静乐，自温檀火炷炉香。
荳蔻梢头春意浓，轻狂无奈赚花风。今年拚却寻芳晚，凖拟残枝占晚红。
云根𣃁翠接山椒，小筑初营一束茅。未放野泉萦曲磵，旋移寒绿引春梢。
望断南岗远水通，客樯来往酒旗风。画桥依约垂杨外，映带残霞一抹红。
曲涧潺潺隐石堤，玉虬双引戏晴漪。相思后夜添清绝，木落山空月半规。
环珮琮琤落断崖，水清石痩没平沙。幽人散策经过地，草阁柴扉趁水斜。
夘酒賸浇胸礧磈，晨梳聊理髪鬅鬙。方床自岸乌巾坐，欲校黄庭嬾未能。
百折清湾抱野田，竹西风物故依然。归牛更背斜阳去，牧笛一声吹暮天。
呼声渐逐潮头远，帆影低随日脚斜。已喜扁舟近瓜步，江鸥无数立寒沙。
千里随河走浊流，樯乌东下指迷楼。春风帘幕今何在，只有琼花伴客愁。
曈昽晓日上帘旌，帘外幽禽作意鸣。呼断故乡千里梦，起来搔首问归程。
决决溪流不满滩，独怜舟子上风湾。日斜指点西村渡，竹户茅墙趁碧山。
吏鞅萦人未许闲，当游聊复到春山。倡条冶叶无风味，赖有寒梅醒病颜。
云气昏昏雨脚垂，客行终日倦奔驰。竹间小阁临清濑，俯槛观鱼立许时。
湓浦维舟访梵宫，香炉峰下暂从容。重来不为二林景，永远禅师有旧踪。
游人多入东林寺，将谓西林景不如。我策短笻行半日，水声松韵更清虚。
山河四塞限中原，篱落而今不复存。豺虎昼行何日息，但余征戍满荒村。
吴越江南绝壁间，可怜争国似蜗蛮。百年父老陶王化，尚记流传一醉颜。
打窗悉窣连江雨，吹柁呕哑拍岸风。篷底醉眼那得隐，时闻鸡唱梦魂中。
法驾亲巡海上还，钩陈万骑列江干。潮生风熟楼船过，雨助洪涛失故滩。
未办扁舟挂绿蓑，人间何处不风波。终须径为鲈鱼去，笠钓归寻张志和。
水阔风豪浪拍天，鱼龙戏舞堕馋涎。寻常行处多翻覆，看我孤舟得隐眠。
小邑萧条兵火余，狐狸入市自相呼。茅墙竹户斜阳里，十室生涯久已无。
宦学差池已倦游，一犁真欲老西畴。天公为作丰年信，更喜将军入蔡州。
遥想燕山落大花，更堪直北渡龙沙。六师挟纩怀轻煖，取日谁能反翠华。
凭虚公子骑鲸后，乌有先生控鲤初。可是凡鱼亦仙去，空余一纸腹中书。
先生远饷锦鳞鲜，剥啄扣门惊阿连。只有珠玑落窗几，空教口角堕馋涎。
尚方小凤睗精芽，戏比琼瑶报木瓜。梦境纷纷非实相，往烦钩起睡中蛇。
舍南舍北花无数，眼看游蜂上下狂。风信晚来帘额动，黄庭相对一炉香。
仙衣曳紫练裙黄，天遣清臞胜国香。月上小窗寒影动，不禁风味恼刚肠。
剪成香蜜缀疏枝，度腊争春已恨迟。清夜无人花睡去，小园风露更相宜。
紫箫吹断玉梅魂，梦入江南几处村。半夜落英飞不定，旋添清绝到柴门。
娟娟微月小庭西，月下幽人影自随。赖有寒梅伴愁绝，一枝清艳耿疏篱。
波面摇风暑气微，秃巾来坐钓鱼矶。相看月堕行人尽，只有流萤上下飞。
全家高隐白云关，事不萦怀梦亦闲。欸乃交歌渔市散，隔江城郭是人间。
玉殿凭肩共语时，风清月坠有谁知。梧桐秋雨三山远，始信生前有别离。
从前我亦慕耕桑，世故驱人起北窗。昨夜梦归惊邂逅，羊裘和雪钓洞江。
一片长江滚滚流，此生何日遂归休。秋风准拟搔人耳，可待霜寒始索裘。
醉中忽忽到吴头，怀见金陵却倦游。不逐波流赴沧海，挽兹神水上中洲。
长风吹出万山云，酿作甘霖四野均。畦背蓑衣牛背笛，津津喜色洽吾民。
柴门过雨稻花香，一抹轻烟锁绿杨。四句吟成谁与和，怀人日日九回肠。
少林来处岂无因，知有当年面壁人。五叶一花元会得，莫将消息问残春。
五乳峰前达磨居，徘徊山崦竹疏疏。自从只履西归后，卓锡泉今问已无。
曾已香山作隐居，双泉风月自萧疏。不知小邓庵相近，余地还能待我无。
昔日曾闻师子音，清风匝地满丛林。不须更问西来意，晓月亭亭正露金。
一见师来契此心，更于何处问知音。要寻达磨当年事，只是如今旧少林。
自愧尘容去复来，骊山顶上看崔嵬。谁人得向长安道，曾浴莲汤十二回。
百骸溃散寻常事，一物长灵识者稀。争似大梅知底意，无声三昧证缘知。
两年脾疾苦相攻，瘦骨崚嶒鹤足同。赖有真常无病者，湛然常在寂光中。
秀溪充塞重堪嗟，谁与通流且种花。东里先生连古意，欲分余润散儒家。
一阁巍巍映此心，水余叠叠翠峰横。凭栏四顾无纤翳，只有渔歌向晚声。
有生有死寻常事，无去无来谁不然。我今去也何时节，风在松梢月在天。
刘郎何用忆尘寰，旧路重寻事已难。古意飘零无处觅，藤萦溪色上阑干。
浮杯石上坐多时，手弄沧浪客思迟。片片落花收拾看，洞中疑有旧题诗。
青山簇簇水湾湾，洞户应将玉锁关。饮罢出来红日晚，一声鸡犬悟人间。
乱山深处是仙家，海变桑田日未斜。为有慈亲倚门望，却愁溪上见桃花。
烟萝为髻雾为巾，独立江边经月春。无故被人呼作妇，不知谁是画眉人。
山色重重锁碧萝，更栽修竹在山阿。老僧不识春头面，但见阶前新笋多。
骑马出门三月暮，杨花无赖雪漫天。客情惟有夜难过，宿处先寻无杜鹃。
屋角风微烟雾霏，柳丝无力杏花肥。朦胧数点斜阳里，应是呢喃燕子飞。
瑞气笼春宫殿高，天官仙乐奏云璈。欲知圣寿无疆处，王母千回献碧桃。
君王圣母与天通，预建慈宁广内中。果庆回銮功已就，纂修事实示无穷。
春归顿觉日华迟，乐事偏多属圣时。万寿声中觞酒满，年年岁岁拥春祺。
始和布政同天运，圣泽随春下九霄。垂法端闱万人喜，典章尽复祖宗朝。
海国占风慕圣明，先春入贡竭丹诚。梯航万里不辞远，要趁新年贺太平。
瑞日舒长呈五色，官仪赫奕会三朝。宴开紫殿恩辉重，乐奏彤庭雅韵调。
紫庭烟淡祥光满，清禁风微淑气新。绮阁靓深无一事，观书临帖过芳春。
飞霙顷报丰年庆，天瑞由来应克诚。喜见农祥已晨正，将持嘉种奉亲耕。
绛阙清都境异常，况当圣世物皆昌。风催柘馆桑枝秀，冰满龙池荇带长。
巽权默运甄陶外，德泽遐宣指顾中。号令一新民气乐，正如解愠得薰风。
天申佳节继天中，贺庆年年信始通。明诏重颁浮论息，共知至计出天衷。
百昌蕃殖归神化，万宇欢康属圣时。形气既和无疾疠，冰台还更觉生迟。
秋风萧瑟海天凉，不见红衣十里香。惭愧湖边拒霜在，数枝擎露学啼粧。
灵风袅袅转幡幢，红蜡光中一缕香。万德庄严等尘土，北珠南贝若为粧。
寒泉秋菊水仙堂，华竟无人荐晚香。赖有新诗伴冰蘂，犯寒欺雪鬬宫粧。
千顷琉璃湛晓光，纷纷兰菊动秋香。疏烟小雨多情思，个是西湖淡薄粧。
石井灵泉镜様方，龙宫流出倍甘香。可怜溪女低蓬首，斜插山花照晚粧。
泠泠清响落岩中，正脉由来触处通。一滴也无真戏论，谁知白浪已翻空。
曾酌曹溪一掬甘，笑他梁燕自呢喃。根尘却是圆通境，个里何妨舌本参。
铨曹注拟待群才，妍丑先分宝鉴开。余力留诗在岩壁，护持神物已应来。
春满湖山草木芳，薰晴晓日动微黄。遥知从骑归来处，穿破东风十里香。
野草幽花似缬斑，僧窗聊寄两旬闲。衣冠行赴东都会，官府深严不在山。
名属仙民住武夷，能将巧思利毛锥。宣城遗法依然在，一逐人间好尚移。
渇骥精神伤太紧，秋蛇筋骨定非奇。要须从此胸中正，方见中书事事宜。
八法森严得者稀，管城还伴剡藤悲。欲教霜兔魂无恨，须写当时颜段碑。
山中众木自纷纷，移徙孤根独不群。更与清风同烈烈，便先八俊继三君。
移根得地对幽轩，香叶苍然已可怜。他日定为梁栋具，耽耽大厦倚晴天。
琴材岂必百年期，翠叶萋萋已满枝。况是常生易封殖，政平喜见中兴时。
奇芬不与众芳同，移植应从碧海中。结子纵迟人莫怪，灵苗端的有仙风。
玉妃朝谒珠宫惯，暂到人寰别九天。恋阙丹心终不变，亭亭素艳吐清妍。
不怪天公赋与悭，应怜坚正长偏难。三年桤木真容易，谁肯吟哦著眼看。
护惜龙孙意正勤，风漪谁爱织成纹。林中莫著山王辈，拟向他时咏五君。
双井真成日铸兄，一杯不觉醉魂醒。知君笔法传山谷，啜罢应临戒石铭。
溪水溶溶影动摇，盈盈仙子近星桥。个中著句须清绝，莫道经春雪未消。
华清赐浴洗凝脂，一曲霓裳素练衣。更有十分相似处，晓霜添就玉肌肥。
莫恨随风片片飞，微酸暗结已无疑。世人欲识和羹效，看取高宗梦觉时。
露白飞香岂入时，幽姿谁遣独先期。可怜栏槛花无数，春意潜回犹未知。
应嫌素质露天真，却把轻黄拂蘂尘。休向吟窗动诗兴，多情先自不禁春。
愁云向晓不胜繁，飞霰纷纷溅兔园。竹里数枝偏有意，欲将冷艳慰霜根。
远树归鸦欲噪昏，闲云撩乱暗江村。冰肤无著凝寒处，耐冷不缘餐日魂。
水仙似怯难为弟，更著山矾数满三。惭愧涪翁继和靖，惊人诗句出东南。
风泛寒香方浩荡，月移清影更徘徊。不妨绝妙谁同赏，恰有幽人踏雪来。
洗尽残粧倚玉楼，世间脂粉且休休。芳心未必伤幽独，冷雨疏烟与替愁。
昭君生长巫山村，独负娇容似玉温。恰似此花开腊后，芳心脉脉与谁言。
莫奏悲笳向日昏，花飞不是减芳春。多情更作回风舞，体弱悬知不陷茵。
丞相家园雪里开，琼枝鬬白远高台。十年戎马暗京洛，旧赏犹能入梦来。
正与卢生清兴同，冲寒还肯访幽丛。窗前忽见偏奇艳，恰在茸茸淡月中。
已洗方清为有尘，无尘因洗更清新。香山谩说工纤艳，错把梨花比太真。
冰肌耐热本神人，肯与寒光便浅颦。应笑海棠无道骨，睡红怯翠不禁春。
月到琼枝夜未央，天将清景荐孤芳。疏云似恐嫦娥妬，却与时人隔素光。
老禅墨戏信奇哉，山谷称扬意亦瓌。未似灯前出寒影，真香不假返魂梅。
真是瑶台月下仙，徐熙落墨若为传。输他巧思红裳女，写出幽姿意宛然。
清影新诗二妙并，弓良更遇国工檠。自惭痴钝无佳思，击缶难参击玉清。
万缘合处本无心，明暗相形亦漫成。光影都亡复何物，更须试问老师兄。
紫清楼阁不施丹，小様谁传到此间。方信游蜂非俗物，窥窗玉女鬬妖娴。
人言花似征鞍色，嫩紫茸茸个様奇。不道征鞍似花染，临岐聊欲问何离。
司命霓旌款帝关，司花仙史亦骖鸾。谁人黠似东方朔，偷出名花与世看。
诗家赋咏怯挥毫，比象偏难为格高。浑似上元朝阿母，流金铃间赤霜袍。
海甸秋深亦陨霜，不因寒苦减真香。冰容本自嫌施彩，青女何劳抹晓粧。
练帨云衣天上装，月中光透只闻香。世间百宝难相称，珠露荧荧映靓粧。
苦节寒心独异常，尽枯终欲护幽香。纷纷花蘂那知此，已落犹夸半面粧。
百花头上有江梅，更向江梅头上开。便使诗人惭未识，春前还解上楼台。
天公用意太勤勤，时遣花王为报春。从此梅花应有语，漏他消息莫寃人。
谁谓冰霜惨刻辰，暗中和气自生春。花神显现东君意，说似何劳解语人。
聊将芳醑发微殷，岂是冰肌不耐寒。对立亭亭真妙绝，可将近侍乏雌丹。
芳丛不遣雪霜封，已是青腰独见容。更祝春风重著意，行看拂槛露华浓。
修竹寒禽伴写真，细看更觉妙通神。早知终有飘摇患，应选深林寄此身。
霜枯荷叶半欹斜，水落寒溪蹙浪花。雁足更须添系帛，似传远信度龙沙。
闻说栽时正出家，春风四纪阅芳华。如今示疾空山里，怕引诸天来散花。
远寄灵根自梵家，小园景物顿增华。何当写在屏帏上，一任高禅笑眼花。
学道何妨只在家，谩栽花草记年华。个中本自无荣悴，浮世何曾似落花。
粟庵宴坐正安禅，不踏城𬮱已十年。送别今朝不辞远，信知高义薄云天。
游沛曾闻汉帝魂，梦中名实未应分。看花莫动枝头蝶，惊觉徐州老使君。
陇口山深草木荒，行人到此断肝肠。耳中不忍听鹦鹉，犹在枝头说上皇。
祖师远远没东土，面壁少林坐九年。二祖传心亲得髓，算来早是已轮先。
一口吸尽西江水，岭上桃华香扑鼻。枝枝叶叶尽含春，也是因我得礼你。
出林依旧入蓬蒿，天网恢恢不可逃。谁信业缘无避处，归来不怕语声高。
危亭谁结据山椒，名第仙人不可招。绕郭溪山敞图画，万家楼阁插云霄。
溪流汹涌激溪垠，土木颓移岁月新。为问寺前圆也未，不应久负壮图人。
白云楼殿翠林开，终日轩窗四面山。却愧劳生多事客，清凉分得片时闲。
借问江头人钓鱼，为言灵武事何如。磨崖岂是当时意，两字噫嘻金镜书。
平生酷信退之诗，谢女仙踪颇自疑。不到步虚台下看，琼台瑶佩有谁知。
拂床欹枕昼初长，好梦惊回燕语忙。深竹有花人不见，直应风转得幽香。
虎踞龙蟠经几春，靖康孤节照苍旻。至今凛凛有生气，愧死当年膜拜人。
芙蓉已入双林寂，山谷今传佛祖衣。千里客来何所遇，夜堂人静雨霏霏。
前身疑是此山僧，猿鹤相逢亦有情。珍重岭头风与月，百年常记老夫名。
青山夭矫虬龙蟠，溪流泻竭滩声干。履霜未落秋尚早，夜半已作貂裘寒。
笋舆破晓踏新霜，千里调安远办装。会约明年追胜集，茱萸细把记重阳。
山环杰阁染深绿，石吐寒泉蹙浪花。一夜秋霜不成寐，感时忧国思无涯。
赏溪漱玉声湍激，石壁参天路阻长。准拟解鞍能过我，新泉活火茗瓯香。
雨洗摩尼增秀色，全身不昧一丝头。灵源倾泻无闲歇，添得滁山水逆流。
相逢相揖眼如眉，百鸟衔花尚未归。回首春风吹梦断，旧山云散月明时。
寒明一点堕空林，朕兆依俙已触今。目击正容成渗漏，青天白日转迷人。
乾坤那畔类难齐，千圣从来不识伊。家破人亡迷肯重，夜深寒塔影空垂。
万缘歇尽照无时，撒手忘依有路归。劫外一壶春色暖，灵苗石上正芳菲。
离钩三寸如何道，驻拟还同眼里沙。篷底月明载归去，劫前风韵落谁家。
帝城高堞建朱旗，号召征人厚古陴。祇是北风关隘重，纷纷策士说匡时。
花柳逢春色自妍，天王宫殿五云边。署郎漫入招提境，不是探玄学慕仙。
日落园林淡荡风，晚云参错若相攻。分明阵势天边列，诸葛神谋一望中。
尧舜垂衣明日月，皋夔论道际风云。须知天地生成德，间世真儒辅圣君。
南北通和自古无，如今万里混车书。传闻每遣皇华使，外国人争问起居。
德望岩岩鲁太山，功成天地亦清闲。不须百丈磨崖刻，碑在农桑乐业间。
西风原上拨黄云，归作人间瓮里春。拍手一樽歌既醉，闾阎俱是太平民。
老农含笑指家丁，偃伯灵台始见生。身手只今大如许，耳根不识鼓鼙声。
年年周孔道何多，谁为缁黄保不磨。却笑纷纷韩孟辈，空言无奈异端何。
下吏南州把郡符，除恩犹未放江湖。诞辰再拜无他祝，愿献蓬莱清浅图。
万古丛中见玉英，天教正味合和羹。枝头春色无穷在，乞与年年荐寿觥。
夏后峰前思盛业，鲁公亭畔忆孤忠。吴兴胜地东南会，震泽嵎山在眼中。
古邑荒凉瞰小溪，青山高与白云齐。凤凰飞去巢阿阁，未肯重来觅故栖。
凤凰飞去听箫韶，燕雀群飞想见嘲。记取旧时栖止处，莫教鹰隼误来巢。
小松新桧未成行，劝督栽培想上方。簷外老榕知几岁，亭亭孤立傲风霜。
褰裳夜入金铺宿，清气一宵吟不足。月在碧潭风在松，何必洞天三十六。
百道飞流向剡飞，高田不歉下田肥。吴人只道吴山好，黄独如拳也救饥。
𫛸鴂一声春已归，蝶蜂无计恋花时。笔头挽得春光住，却是先生芍药诗。
屋头积雨涨春雪，舍北夭桃堆暮霞。细雨斜风妨病起，窗间把玩数枝花。
篱边杨柳似罗敷，袅袅娉娉十五余。无赖风光相料理，忽看柯叶可藏乌。
残梅依草遣愁尽，细草缘阶满意生。莫道中年春思少，每逢佳处眼偏明。
晓窗晴哢丁宁语，晚树幽花委曲香。散策寻春不知远，片云作雨度回塘。
老如认老应无病，贫要安贫可免忧。贫病欺人须服弱，嗔拳笑面却应休。
阙里荆榛一扫除，文明犹是旧规模。要令多士充庭赋，能识邦君此意无。
一封丹诏聘儒林，裋褐书生竞拂衿。发愤正须先贾勇，莫教空望状元心。
伶俜族绪不堪论，兄弟相持老仅存。方信有生同造化，君恩犹得贲丘园。
前徐爱孝世相传，日荐珍尝不计年。便合一生成妇顺，旅酬今始见初筵。
斗米蒸炊入小罂，未应消息到比邻。静思怀璧真成罪，恐是糟床夜滴声。
寂寞茅斋昼掩扉，著书还□易招讥。固知不解论奇字，恶客何须抱酒归。
吏部真堪上罚觥，瓮邉都不问公荣。平明挈榼出门去，应笑童奴鼻息声。
直造门来诚有意，不持金去似全名。端疑解习叔孙礼，竟酒曾无讙讼声。
一身何适非真盗，浅识常虞世俗讥。我欲似君专盗酒，常谋卜夜不谋归。
主献宾酬卒举觥，礼成宾主不遗荣。自惭馆客殊无礼，终又不闻食器声。
负担相随语笑同，不分强弱便相攻。若无三尺齐民律，旷野何人是长雄。
烘林日动云霞杂，绕坐香通兰蕙分。一局仙棋春院闭，不教声利世间闻。
本是黄梅雨涨时，沙痕褪落不成泥。龙公不费丝毫力，收起鸣车水满畦。
尽是行人劵内愁，钩辀猿叫杂鸺鹠。四时各有宜人处，只怕萧萧风雨秋。
老将病骨犯烟波，厌听蓬窗雨作魔。一枕僧房得安梦，受恩真是不须多。
春风翦彩花开脸，秋水为神玉作肌。解使门阑添喜色，宜来何必是男儿。
红旆欲随岩桂发，丹书应与菊花期。功名信是前庭事，浴了珠娘也未迟。
得意中人嫌太雅，眼胞上捧为多般。从今邂逅逢花处，要似茱萸子细看。
已分都将命乞花，恩多成怨莫伤嗟。玉容红泪犹堪忆，纤手拳头尽好夸。
小年那得此风流，老子登临兴未休。恨石尚分三敌国，仙翁合列五诸侯。
下彻灵根上太虚，斑分碧落照尘区。要知一览龟峰境，不用重看雁荡图。
张侯无居寄岸上，志和有意学浮家。我今乘舟任来去，便应随处为生涯。
官供粥饭是官身，一岁三逢陌上春。应有得闲人笑我，苦因何事去来频。
房湢斋庖间翠铺，环山环水绿云扶。不知几许中人产，支慧居前后阿枢。
黛色因依四面同，田间独并碧玲珑。两家茅舍依山住，不在诗中在画中。
突兀波心倚翠空，他年金碧照鱼龙。火烧水转休惆怅，且看中流树荫浓。
独寻空翠到仙家，夹路香传数里花。欲快平生无碍眼，烟霞顶上看烟霞。
昭君村里千年恨，神女峰前一梦成。不谓此州无美艳，只嫌名字太粗生。
向来本为买山田，饶得青松不费钱。更向青冥𣃁峰顶，放教南斗照臞仙。
棋局随空破碧雰，上方剥啄下方闻。方圆变化知多少，笑杀先生洞里云。
花川同色及春时，不报人知也自知。此日不须题岁月，一回来作一篇诗。
取意竹依窗密促，自开花照眼鲜明。老僧踏遍诸方路，花竹相看世外情。
千株松逐岩腰转，四面山如扇掌开。不厌客成真实否，华严阁就约重来。
东溪缭绕黄花国，西崦纵横白酒家。谁道桃源解迷路，与君平步到烟霞。
道边遶庙占疏凉，郊远山连草树荒。果有祖师传印在，为予试热一炉香。
吾心闲欲省尘缘，选得闲云起处眼。笔下自多宽宇宙，眼前犹乐少林泉。
路不倾欹即易开，若添人迹便尘埃。神龙岂为含幽阻，只要红尘不到来。
顽石连卷裹绿苔，人传桑苎手亲开。谁言天地无情物，却解殷勤唤客来。
桃花樱花红雨零，桑钱榆钱草色青。昌条脉脉暖烟路，膏壤辉辉寒食汀。
西风吹彻菊花黄，唤我东篱泛一觞。白髪插花休笑我，年年汝亦负重阳。
鄱水僧犹敬故侯，为予解榻小淹留。病余尚觉山川健，兴在烟霞故未休。
提封犹是古方隅，庙食何惭百世余。醴酒不陈宾客去，至今遗俗重诗书。
途穷道尽势仓皇，犹守孤城结战场。遗庙丹青照今古，不惭张许在睢阳。
方内人过方外游，两翁身世等浮沤。何如添作三髙士，为有平生一水丘。
前朝缔结梵王宫，秘呪长因乞岁丰。隆报自惟追广孝，修除真可效臣忠。
国虽褊小亦封除，疏奉仙灵意气余。犹有黄冠说前日，开元曾是下天书。
汗肩担上碧参差，阳脉初兴趁嫩移。山路莫辞行力远，清风随步不相离。
泼黛长空月正浓，与师山路少从容。莫贪豪侈牛心炙，来看孤圆马耳峰。
御儿南望越王城，相国勤劳干国情。料得功成身去后，扁舟犹忆此经行。
昔人寄赏事何如，远借髙名信有无。试使当时未身遇，不知谁解别贤愚。
康州义烈光千载，徐老勤劬尽一身。及到成名略相等，须知忠孝是同伦。
邦君临治意何如，所重川流政化敷。堂上诸侯贵如许，髙明他日见雄图。
能去尘埃几里摇，随香步步透兰桡。主人可是饶风月，分与游人倚小桥。
万仞苍崖走玉蚪，急催诗句已难酬。禅心不肯随波浪，犹道桥流水不流。
一年春又转头空，前信花催后信风。花坞老人诗力健，好留春住莫匆匆。
频阳田宅就荒墟，十室居人九室虚。骠骑将军无甲第，书名竹帛又何如。
樵牧无人记故侯，崎崎林壑水经邱。道傍若问王承福，应叹人间万事休。
门外车轮日往还，忙中尘土静中闲。不栽松竹分遮帐，应要开门便见山。
畴昔操戈列战场，人间无处避披攘。门横官道长安堵，端为无心害虎狼。
曾忆山城政在前，人传遗事总依然。重逢兰若栖迟处，只有窗前竹似贤。
周家卜政几专城，曾见长身掩重名。但愿常教刘向在，不应异姓敢争盟。
全师何日凿新泉，浇涤尘埃是胜缘。恐为师无均济力，长招官索欠租钱。
偶因斗暖重寒候，得见笼烟带雾花。却恨经春长闭户，等闲风雨不离家。
小筑青冥不厌劳，松拖紫翠竹牵梢。仙郎不忆青绫被，辛苦江头一把茅。
浪泊空成两鬓华，要须收拾老生涯。近闻洗足祇园社，庵外无人管落花。
射策枫庭正妙年，一官聊作地行仙。雷门鸣处无枹皷，勤劝春鉏种象田。
酒熟招期胜士开，锦溪词伯是仙才。衰颜野老无酬对，若有新诗却寄来。
九月南州菊未黄，年年长待饱经霜。使君著意勤招客，催促篱间日夜忙。
舍南舍北逢秋雨，十日相望不出门。闻自新凉罢汤熨，秖今含哺弄儿孙。
病为世上真良药，佛是人间大道师。十八师兄齐饱后，却言无病可医治。
闲门岁满常驱廹，事外那容免剥肤。为问赤城香火客，不知还欠药钱无。
满目溪山醉复醒，虚怀长羡少经营。相如病起忘消渴，一任沱江过锦城。
不与红尘费梦思，白云流水有心期。吟君细与鸥盟句，病起全胜未病时。
鲁公世取龟蒙地，宜有田文出相门。恰似夷吾起江左，封胡羯末尽兰孙。
子美才髙不自期，却言苏李是吾师。若人欲逞兰苕句，试掣鲸鱼与对治。
卫玠神清玉不如，非同杜乂鬬肌肤。十篇冰玉傅青史，便是神清得似无。
髙卧江滨百虑清，独于诗思尚营营。不劳刻楮三年力，攻破刘郎五字城。
粉闱词客伯牙子，碧落老人钟子期。幸有园林穷胜事，不妨钟鼓乐清时。
济世儒先道不贫，白袍古制搭乌巾。尘埃陌上无闲地，信是山林好著身。
只说归期为底忙，春风九奏奉花王。芳菲莫管前驱尽，末后殷勤最久长。
独自开门自看山，旋添花草满柴关。不须竹院寻僧话，只访先生亦自闲。
南北相望恨日疏，经时不见意何如。喜闻髙阁扶衰杖，竹院秋光渐破除。
身世兼忘了幻因，饱闻尘网不关身。病根未解依谁住，试向毘耶问主人。
偃仆跳梁太自粗，从渠穷技逞揶揄。会须闻见都忘尽，看打虚空得住无。
晚雨萧萧只傍簷，此身无病亦凄然。若人心在悲欢外，却是清凉八月天。
费尽工夫意未亲，团栾说处是天真。不堪儿女来看病，生怕厐翁不度人。
前言在耳不应忘，秋向南坡历上方。九日篱边花未透，中秋雨霁月新凉。
永丰西角绿丝垂，尽日无人可得知。闻道棃园采新曲，长安十様画宫眉。
宫粧十様向眉头，传道人间不解愁。说与眉端向人意，元和才子旧风流。
才子风流是当家，曾传旧语到天涯。文章烂漫铺红锦，合向天边弄彩霞。
天边五色彩霞新，笔下应无笔外尘。一曲奏时天一笑，光摇柳宿万枝春。
澹泊因缘亦破除，风情心绪尚贪书。越山不作功名债，硬忍饥寒计不疏。
白酒东家一饭余，仙翁题字石榴书。知君招饮先歌曲，莫道神仙世味疏。
雪酿寒浆冻结醅，独谣兴懒自持杯。聊凭书诘徐居士，许折梅花不寄来。
堂前双石瞻金印，砌下孤峰记好诗。春入瓮醅夸曲糵，雪浮盏面压枪旗。
湘江又见承明客，青嶂谁刊岳麓诗。双旆到时鸿雁少，洞庭春水照旌旗。
自怜双目眯尘沙，老欲依僧半在家。世上何人销永日，如君七轴妙莲华。
会稽笔法老无尘，今代闲闲是后身。只有爱鹅缘已尽，举群还付向来人。
不费黄庭一卷经，经年门外戏波轻。殷勤送上孤峰顶，去伴天鹅云外行。
绿水波浮雪羽光，只今便住白云乡。争前故眼如相恋，莫是空髙少稻梁。
静闻孤卓漏声迟，午转花阴昼景移。能事莫忧身不足，人间不用石榴皮。
玉皇案吏去纷纷，舟到三山有几人。西掖文章推独步，早归丹陛演经纶。
草鞋踏破世间尘，乞饭因缘不为身。一路春风好消息，不知此事付何人。
一瓶一钵远山寒，野路梅花已向残。自古吴门十万户，莫疑开口告人难。
千家名满百家村，细说淮南欲断魂。师到乡关勤问讯，古人今有几人存。
平生老信爱颠狂，觉子而今继道场。坐断前溪去来路，为谁辛苦为谁忙。
山在云中人在山，人居山与白云闲。也须认得瑶田路，方见青云一望间。
安乐窝前安乐僧，一轮明月一枯藤。与他整顿山林了，更上孤峰第一层。
海上孤峰一剑铓，从来匣里自韬光。如今直面相呈处，怀玉山头春草长。
袖被腾腾粥饭师，无人曾见下山时。相逢只道无能解，肯作红楼应制诗。
锦心绣口绝铅华，白㲲铜缾古梵家。宴坐无人问消息，有时敲板唤玄沙。
暖风吹律百花新，何处芳菲不动人。到底雄丹有家法，风流不是一般春。
事随过眼尘常静，愁不关心梦更清。八十五年香火社，残经七卷席平生。
自方国小难回袖，不畏秦彊欲奏盆。遥想调琴堂上日，仁风曾使满千门。
初传岩谷声犹静，乍转松篁韵更清。莫遣幽人破幽梦，梦中荣辱一般轻。
色分姑射冰肌外，味在金僊露掌中。乞与佳人润粧脸，两家春色一般风。
闻道金城煮𨢎䤙，贡包长伴雨儿梨。即今万里风流在，浙水东头又浙西。
文人运化得天然，九酝香醪自日边。分与诗人浇舌本，不妨石涧一杯泉。
南浦红蕖色欲然，北山僧枕梦无边。醉郷境界无南北，不用移封向酒泉。
沙觜冰消水上波，春风初不奈梅何。雪中犹恐迷真色，残雪如今得似么。
春入茶山梦未回，闲情独爱一枝梅。团𪢮要共邻僧借，不怕铜缾带月来。
云海堂前饭鼓忙，头陀岩下客船香。长因笋蕨甜如蜜，引得游山潘孟阳。
手把长镵𣃁白云，无苗黄独不胜珍。赐香堂上春风在，谢尔浮山识故人。
白玉堂中昼漏迟，小姑新学竹枝词。中郎笔力髙千丈，不称诗情不作诗。
凤尾花牋白凤新，元和才子赋阳春。茶山居士贪禅寂，悮却江头解佩人。
垣衣侵砌竹穿墙，日日萧条气运凉。急雨满池鸣两部，幽奇不独水云乡。
吴兴水郭芰荷隄，别后扁舟去岸迷。莫讶道人新活计，亦看粉面照清溪。
绿漪平涨小桥头，红蓼花鲜杜若洲。便唤画师来貌取，不须云梦泽南州。
仙翁服食久遗年，且作童儿戏眼前。井上辘轳休轧轧，簷间风露自溅溅。
皇家休符彻象纬，河上五老飞人间。即今三老不住世，赖有两峰髙玉山。
申郎句法祖师意，取玉凿山开混茫。疏帘清簟半云雨，卧听天籁生虚凉。
共醉元龙百尺楼，方知尘世已髙秋。举头把酒问明月，许我乘风归去不。
海上群仙锦旋襕，舞余掷出紫金盘。人心自爱休分别，未必全输昨夜看。
旋坼金泥不满杯，明知不自酒泉来。后房彩女弓鞋窄，持得金莲案上开。
诗满花牋酒满杯，吴中应喜使君来。马蹄归踏青霜滑，早趁江梅次第开。
林屋仙丹色外妍，清泉香雾总堪怜。不知自落人间后，三寸黄金直几钱。
东冈凖拟太丘来，竹洗尘根石拂苔。好客风廊俱有分，只愁髙唱不容陪。
旧喜三周贪好客，争如一叟促归程。长亭日晚相望处，一片平湖泠浸星。
长道相思苦不开，故从百里泛舟来。如何不见稽山老，却道心因兴尽回。
老觉浮云念不萌，君才岂合后诸生。从教罪我春秋法，不受诗人月旦评。
声犹在耳鸟关关，过眼庭阴作午班。香篆静中便细看，绿萝新处得髙攀。
富平学满书三箧，辅嗣功成易六爻。闻说短檠书细字，不须灯火入凉郊。
廛音解作障耳雾，佳客能开病眼明。一轴收藏比珍贶，不妨掷地亦金声。
牛衣泣卧伤君子，华衮髙名亦丈夫。但使如云双翼在，它年九万是鹏图。
小试成均书一封，女娲五采不言功。青云事业期它日，觞豆规模是小忠。
润入图书麦向辰，如今此腹又孤人。余风更与留春在，时照红英作醉裀。
误身人道是儒冠，穏称圆冠我愧难。颜歜起居皆富贵，惠施文字独芝兰。
楚楚才名六尺身，此间襟度有殊珍。缾无余粟难论富，箧有风光不似贫。
老去独怜南涧竹，闲来不费北山移。年颜攻我真无赖，富贵寻君好自持。
君有轻舠恰称身，我家亦有岭头云。君云容易能分我，亦有吾云可寄君。
寒谷由来不识春，可怜金殿解宫轩。哀王孙有秋来月，几处愁人不掩门。
一百五十节欲近，二十四番风老时。莫因旧雨与新雨，闲却十枝幷五枝。
静无余事可关情，快读新诗醉魄醒。太守文章真衮衮，参军衫鬓两青青。
失计长松习用刚，一官才得鬓毛苍。酒醪不入缾空腹，始信鸱夷智虑长。
南国余寒有素期，年年隆腊只浮澌。还人春色九十日，红紫从它少后时。
红旆朝天彩色新，主人心在五湖春。君王不铸良金象，莫爱扁舟共载人。
黄粱未熟任推移，堪笑年年一局棋。说与山中老居士，从今樱笋岁相期。
我知黄卷能遮眼，岂识红襦解对棋。且要此心无黑白，怜渠胜负自相期。
家有千章教子经，言无一字不堪行。有人志业坚如此，那不流传世上名。
一枝一枝复一枝，造物捷敏功不迟。骥子熊儿谁得似，它年看诵少陵诗。
古涧久无轩冕梦，茶山参遍古今诗。江湖风月闲天地，不爱牙旗爱酒旗。
光禄文章寄小诗，爱闲不是傲当时。扁舟时过西溪曲，端为平居有所思。
未扣玄关隐士居，曾寻旧绣理天吴。自从拭目来冰鉴，悔为儿啼拆海图。
裴郎四海一轻舠，身寄浮家小动摇。蝴蝶不来闲处舞，知随春梦到云霄。
篱间残菊旧令尹，霜后古柏严诸侯。梅花若不报春信，谁表东风第一流。
溪山堂上有约束，要待春日同暄妍。小梅恃爱犯颜色，独洗粉面当老拳。
盍簪何啻得明龟，醉里呼曹自启扉。我保刳肠正藏六，到将无处得同归。
芳菲本自竞年华，人老空将命乞花。分比雁行长作客，尽饶蜂暖似还家。
蒲团纸帐老生涯，只看新诗胜看花。遥解知君得诗处，竹篱茅舍两三家。
黄岩贡篚鱼俎赤，浮玉僧盘豆酱寒。走送似呈花下客，看花容易别花难。
吴楚家山一水分，金山僧饭饱知闻。莼丝煮菜无消息，盐豉聊供旧使君。
我有江南素茧衣，中宵造化解潜移。隆冬必可独不死，分向苕溪雪暗时。
因雪成寒势未收，及时一醉比封侯。阳功亭毒无人见，已有春光亦信不。
鲲鹏蜩鷃子知不，小大形殊各有俦。取醉尽情师李白，放言极力问庄周。
南枝未肯试瑶英，客枕愁闻屋瓦鸣。路断往来泥滑滑，相思聊寄一壶情。
岷田到死无饥苦，软饱三杯醒又饥。我忍空肠谋换酒，为嫌惶恨没休时。
雪压寒根麦未黄，春催社瓮曲初香。若论本是同根物，好遣桄榔唤索郎。
溪涨蒲萄新拨醅，兴添野水入金杯。华严居士贪幽定，一线春丝唤起来。
绛蜡融春扇欲开，恐君池阁独传杯。故将曼语招新句，望外春风作伴来。
冻思嚼蘂嗅寒芳，隔月春非道路长。作意开篱通野岸，等闲寻步到池塘。
天工施春不爱惜，乐与枯槎借颜色。岁寒日晚律候严，已遣南枝报消息。
岁岁新花即旧花，生缘感旧自兴嗟。先春莫惮传消息，催促东君早转车。
春风欲转非容易，选取一枝作先使。试看欲发未发时，似与东君说心事。
我家阿大才名久，老笔能旋万斛舟。竹外试题清浅句，莫教何逊独风流。
玄酒初传习骏奔，盐梅异用合先论。须留铁面攀墀力，莫为花开空断魂。
夜发前村君莫惜，晓与天花比真色。争先不是压群芳，秖恐群芳心自息。
老眼非悭不爱花，惯逢开谢不须嗟。君看桃李成阴后，也自能回长者车。
风流比拟谈何易，未省尔曹堪作吏。曾闻一颂了刘伶，湖上七篇传盛事。
红紫纷纷难共席，芝兰冉冉或同舟。洛阳花谱今存否，借问谁居第一流。
春风待看百花奔，旧事知谁可共论。颜色不曾追俗好，从他蜂蝶自劳魂。
向来冰艳敌寒空，直待春来试浅红。大抵一般标格在，两般颜色不须同。
已为春风一醉来，不知粧镜为谁开。虙妃只解如飘雪，也费陈王八斗才。
南人误种桃李栏，北人疑作杏花看。更须结子成佳实，留到清和伴牡丹。
比玉比冰俱未切，恰是红儿兼比雪。东君主掌不坚牢，也作堪怜也堪折。
一种佳名两字猜，蜜脾融液腊中开。雪花不敢迷真色，风格都缘不是梅。
长垂月帔别天阶，翦作金钟应律灰。世上语言无入处，好从天上觅诗来。
驺玉团香移宝绡，凌风浥露势惊飘。从教不结千年实，且看尊前一味娇。
才喜寻春又惜春，寻春眉展惜春颦。莫将颦笑为花用，处处平芜是醉裀。
性根本自白环宫，分得天边一种红。比似将花供金粟，何如乞米送卢仝。
人面看花花笑人，春风吹絮絮催春。韶华虽好多头绪，何似秋空不受尘。
郑人兰佩不须夸，自别团香擅国华。客枕莫疑无好梦，年年同有瑞香花。
生无飞颔老蒿莱，惭愧君侯客燕开。面带凄凉无酒色，谁人信道赏花来。
鲁国诸儒走月题，甘于圣学饱羹蔾。不知荷筿人归后，谁似张侯为割鸡。
刺绣窗前午梦惊，骊驹堂上礼初成。旁无粉黛灯笼锦，顿解饥寒瓠子羹。
卜昼弥文卜夜迟，前人明训后人师。海棠不守春秋法，髙烛偏宜照睡时。
画手三川著色浓，黄昏更在独围中。佳期落日连云合，艳采垂丝带缕红。
我愧留髠花恼客，君矜止广尉贪公。传呼径去孤风景，幸好看时不暂同。
斫竹移松傍浅樊，牡丹时节尚轻寒。向家庭院花如锦，独为穷忙未得看。
春风随律入花房，三月淮南春昼长。闻道传呼催近侍，双垂罗袖引花王。
赵家姊妹在椒房，宫漏春迟午梦长。淡拂蛾眉减脂粉，一般装束奉君王。
池塘雨涨暑风微，弄水红粧出水迟。五日便当分六月，韶村道上见开时。
中洲绝品旧闻名，瀹以寒泉雪乳轻。怪得道人长不睡，一瓯唤醒梦魂清。
娇春意谓已坚牢，次第千林散锦袍。恐有天魔妬妍好，遽连风雨作粗豪。
年从胀脉冷侵肌，强欲寻春怯自疑。衰病固知无可奈，不须妨我看花时。
暖风吹得也轻狂，连夜争开有底忙。困恨兰宵留宿酒，笑濡晓露试新粧。
岁晚孤松辄自娱，排行金朵映苍须。不知风雨摧残后，曾有心情管领无。
引啄苔池浴素翎，野田人远见精神。羽翰未到青霄路，料汝犹能忆故人。
塞外风烟能记否，天涯沦落自心知。眼中风物参差是，只欠江州司马诗。
不将台榭压城𬮱，争奈长淮四面春。闻道公余一吟啸，满天风月助精神。
先亲膝下共游人，孤影飘零只我身。今日再来如隔世，泫然衰泪落江滨。
桥外客舟连夜发，饱吹十幅风蒲滑。天明无处觅髙城，但见吴江波浪阔。
摩诃萨埵真奇特，虎口捐身资福德。却有同时畏避人，后来亦自成弥勒。
夏暑逾秋骄未尽，万物皇皇久焦窘。大雨一霈天地凉，星斗明焕草木润。
昨夜花间成酩酊，今日天风吹始醒。炉香深炷坐中庭，独看竹梢移午影。
酒软刚肠愁脉脉，夜静微风摇老柏。七星插卯云纵横，月影昏昏半墙白。
山风拂拂堕松钗，午日亭亭覆矮槐。一唾闲名归酒盏，万钧清思入诗怀。
清心只有前溪水，息念唯凭一炷香。不觉青春倐过去，满村桑叶吐新黄。
瘦骨岩岩祸患余，追随人事愈驰驱。何时洒扫松楸畔，小盖茅庵只读书。
篮舆风紧揭疏帘，雨著春衣润欲粘。满眼阴云压平野，此时怀抱恶憎嫌。
寒梅蓄积香成蕾，古柳安排绿入绦。景物年年觉新好，所怜幽独自萧骚。
竹屋纸窗无限好，观书学字不妨清。谁知夜梦饶惊枕，荘舄依前自越声。
荒山藤束木皮棺，见此令人鼻骨酸。自是杏殇风易翦，不须惭痛泪阑干。
满眼烟尘杂鼓旗，经冬首鼠负忧疑。树头新绿今如此，孤负春光固可知。
兵火相寻音问绝，登髙寓目空伤神。金华山且望不见，况乃欲见山下人。
皇家休运正无疆，撼树蚍蜉不自量。未作天街一杯血，暂凭山谷恣跳梁。
啖惑愚民倚怪神，诛锄当见不淹旬。何尝耳目亲旗鼓，只是流离失业人。
朝廷平日祗尊儒，文武于今遂两途。闻说官军又旗靡，谁收黄石老人书。
猎猎霜风卷地寒，狼星奋角夜漫漫。书生无路堪驰骋，被酒灯前把剑看。
将军失策又颠摧，感激令人动壮怀。安得帐前围百万，悠悠旌旆夜衔枚。
梅子垂垂傍短墙，淡烟微雨暗池塘。年来自觉伤春甚，覧镜欷歔泪数行。
五花素色逼窗簷，纸帐重将布被添。天为韶阳太妖冶，故令翦水作清严。
南山春晏蕨生芽，怪得清寒数倍加。一雪洗将红紫去，髙低林树试瑶花。
两行古木影交加，山欲侵云水见沙。最好岭前鸥鹭起，竹林深处两三家。
暂出箯舆上小航，眼明重喜见江乡。梦魂孤寄浪头宿，一夜随潮入富阳。
梨枣迎霜压树黄，盖茅新屋渐成行。人情喜见兵戈息，路上时闻酒瓮香。
外物由来如梦幻，达人轻视等毫毛。投身为有区区者，始觉诸公节行髙。
一枝横出小桥东，凡木旁边迥不同。未肯临风吐香粉，先将蓓蕾试轻红。
纸窗竹屋闭幽深，古木簷头对好阴。大巧家风祗如此，世人何苦用机心。
吹暖东风自不忙，徐徐一例与芬芳。轮皴倚岸老杨树，也向梢头开嫩黄。
朝曦却雨作春妍，绿嫩黄轻物物鲜。村落可怜祗依旧，稀疏茅屋起炊烟。
民因吏扰愈荒疲，不得田园破一犁。此邑端须知令尹，春来处处麦连畦。
浦江方此几人家，生事髙低各有涯。安得巨灵开二岭，放教仁术过金华。
抚字心劳清愈甚，洁廉官小俸无多。知公但欲邦人乐，虽瘦虽贫不奈何。
身名蹭蹬原无况，杯酒流行强自宽。夜半穷阎闭梅雨，昏昏灯火泪中看。
自是牛图不早传，向来牛鼻不须穿。轩间缩手见真意，始悟控持非自然。
小小轩窗冷逼人，竹无俗韵水无尘。正如芦苇潇湘浦，不见樊然花柳春。
遶岸车翻水碓鸣，谁于舂事亦经营。斯民惜费盖如此，力役从今莫漫征。
晓寒欺客入疏窗，梦破江南一夜霜。可但山林小摇落，树头无叶可飞黄。
人见寒云冻欲垂，喧呼争愿玉花飞。谁知万里征途上，季子嚢中未有衣。
竹邉小径跨寒溪，息念临流万虑非。山鸟不知幽客意，背人相顾却惊飞。
村村土物各风烟，物性无私祗自然。敛翼汀鸥随水下，藏头野鸭傍沙眠。
晚投村舍款柴扉，一望门前野色微。西日堕云斜照尽，半山秋雨落余飞。
学圃自缘非肉食，杜门谁谓避闲名。大都野性如麋鹿，不解将身朝市行。
后生修饰正争妍，老者何颜与拍肩。竹迳柴门闭深寂，嵇康只愿得髙眠。
屋后瓜畴接芋区，门前寥落翳庵䕡。愚痴不顾妻儿笑，依旧灯窗夜读书。
炎炎酷暑日偏长，馋吻常思累百觞。封寄琼醅虽甚美，一瓮何以润枯肠。
天遣长庚下碧空，再将太白作坡翁。不然安得四十九，还宿浔阳太极宫。
孤根抱石半岩生，玉骨知春自发荣。我有此间来往债，年年须挽一枝行。
春风尽日恣颠狂，吹散游云夜月光。露带清寒入花骨，暗寻帘幕度幽香。
暮春景物称山家，屋角团团绿叶遮。薄晚微云疏过雨，一番小麦颤轻花。
乱寻花木傍山栽，虽有柴门未必开。过眼利名休挽我，年来心地已如灰。
圆吭百舌语千般，岂是春来不耐闲。为见幽人无与语，故来相对作闲关。
霜风落叶小寒天，去客依依马不鞭。我最平生苦离别，可能相送不凄然。
与君今夜宿邮亭，迟晓东西各去程。记取短桥携手处，明朝都似梦初惊。
田夫撃鼓祀田神，盘案相呼尽欲醺。我愿四郊无犬吠，常令此辈乐耕耘。
野蝶成团夹路飞，秋郊此景最佳时。寒梨霜杮浑无叶，绿橘黄橙半压枝。
回舟逆水甚徐徐，尚距桐江百里余。只有梦魂无阻碍，夜来先已到吾庐。
怒号中夜忽收声，枯叶寒梢细细鸣。晓起一杯簷外立，满阶无处认梅英。
阳春明日五更回，破旱先令一雨来。要得群生蒙实惠，故将膏泽润枯荄。
山前急雨促春耕，废我徜徉小圃行。今日定知晴有意，咤然林际一声莺。
人愁春去少花枝，我爱园林春晚时。嘉木阴阴吐新叶，好风微度绿参差。
曲阑干畔短篱邉，用意春工翦不圆。一夜西风借霜力，幽香喷出小金钱。
妙笔窥天顷刻成，浑如小架月初明。扶疏老蔓敷新叶，下盖累累紫水晶。
方欣解冻入花丛，蔌蔌俄惊万片红。草木岂能胜造化，吹开吹落任东风。
平分四序递收巧，岂但留情白与红。莫讶晓来成谩诞，清微欲换舜弦风。
一扫园林寂寂空，抱枝蝴蝶尚寻红。摧残老物无人惜，不比穷秋九月风。
终日徘徊得好凉，一怀炎暑变冰霜。会须月上出山去，更看芰荷生夜香。
窗外小山重叠好，阴阴松竹翠排簷。老人嘉我幽寻意，深炷炉香为卷帘。
巍然山骨自天成，上与穹苍斗极平。安得衲衣烧柏子，不闻山下是非声。
岩头一望万家低，已觉尘寰不整齐。此祗人间最髙处，况游物外照群迷。
不胜孤洁寒窗月，分外清圆远寺钟。后圃便当收橘柚，无疑侵晓一霜浓。
一册韩文酒一杯，居然独酌兴悠哉。夜寒径醉即就枕，卧待新阳明日来。
久苦群阴不可排，一朝驱退亦宜哉。万年谁上君王寿，为奏门前欲泰来。
风髙天阔净无尘，万瓦生光冷射人。不见晓来迷晚雪，但看霜月益精神。
日落天风彻骨清，疏疏玉片舞中庭。梦回细响鸣松竹，误作春蚕食叶声。
温温玉质傲天贞，俯视凡花出后尘。静对寒林守孤寂，有颜氏子独甘贫。
树老根危雪满巅，令人颇忆鲁公贤。同时柔脆皆僵仆，正色清芬独凛然。
水边寂寞一枝梅，君谓髙标好似谁。洁白不甘芜秽没，屈原孤立佩兰时。
澹云不雨翳朝曦，帘幕沉沉燕子归。细起一炉香雾润，犹扶酲困怯单衣。
露薄云轻物色佳，平平绿水映人家。鸠鸣村暗开桑叶，燕舞风斜落杏花。
午梦悠飏一蝶轻，隔窗惊觉捣茶声。偶然樽酒得佳趣，半夜花间灯火明。
青烟漠漠昼无人，垂柳遮凉不见尘。饮水曲肱眠细草，绝胜肉食坐车茵。
天散琪花压晚春，岂将灾沴祸吾民。为嗔宝货归夷虏，故种人间万顷银。
冰柱垂簷雪满山，今年寒食不胜寒。何门可曵长裾语，髙卧从教刺墨漫。
燕集深条帘未开，柳添新耳雨生苔。悲歌莫作子桑态，裹饭无人为我来。
刘郎桃树欲挠春，一夜飘零最恼人。不似穷秋作霜露，摧残蒲柳有谁嗔。
过山秋雨响临池，深夜书斋枕独欹。正似篷船倚江浦，梦回牢落听潮时。
香染鹅黄衣綷䌨，轻披环珮玉交加。异哉秋气方凄冷，风露何能作此花。
午枕幽禽破梦时，明窗过日竹阴稀。小炉翻转香残烬，犹有清香一缕飞。
寄我雄文丽且新，冰寒于水岂无因。故将丹粉画西子，要见浓涂淡墨人。
未抱床头酒瓮干，莫来楼上倚阑干。浓云垂地卷不起，细草连天都是寒。
万柄髙荷碧玉员，芙蓉时见一枝鲜。何年种此北山北，便向中间安小船。
美艳向人花灼灼，青圆如鉴叶田田。月明徙倚阑干处，细得真香忆去年。
窗竹翛翛度晚风，浓香醇酒小寒中。玉人尚作桃花色，我辈苍颜何惜红。
乱花催腊舞江干，村酒沽来岂问酸。僊女云间休翦水，孤松岭上不知寒。
微雨过云春半湿，晓风留雪柳偏寒。一身扶病方为客，马上哦诗强自宽。
虺尵老马踏深泥，投宿村坊灯火微。休问客衣何似冷，床前犹有雪花飞。
太守分花春满盘，谓从郴岭翦来看。恩宽罪大方流涕，渠敢伸眉向牡丹。
远冲岚雾香如故，再照春阳色转红。亲手满缾添净水，一时回献梵王宫。
灶下釡声成菜糁，阶前日影上蒲萄。顽童不用催人饭，每食焉知愧尔曹。
咫尺楼台是上方，问师何事此中藏。解頥谓我随缘好，不欠中庭一炷香。
微凉可爱是薰风，岭外风行瘴雨中。渇暑四围如甑釡，不妨蒸得荔枝红。
雨和山色得能好，风揽梅花个様香。本是吴侬归不早，青鞋天遣踏诸方。
真香入玉初无信，香欲寻人玉始开。不是满枝生绿叶，端须认作岭头梅。
门前苔绿路无迹，窗下书昏云满楼。况是幽人本多睡，饮空小社一尊休。
冰霜枯冻度穷冬，昨夜阳和始用工。多少柳条知此意，一时开眼望东风。
几日山头腊雪飞，人生悲乐自随宜。抱衾万感客无寐，踏湿孤灯僧夜归。
万金家信隔秋冬，欲往谁能化鸟工。迁客何为未幽死，直缘君有古人风。
娟娟好是帘前竹，净绿相依乍晓时。万叶忽惊风不定，都翻宿雨下清池。
窗外斜阳弄晚晖，酴醾更在小窗西。莫言无酒堪供醉，花气熏人已欲迷。
面西楼阁受午暑，傍砌蒲萄生暮凉。我作城居无去忆，一方新绿亦难忘。
去年寥落征鞍急，矍铄殊非马伏波。今此有缘希陆羽，暮途求佛又何如。
自讼缧囚深负罪，不须醉尉苦相催。有如陆羽须惊羡，我向章华亭下来。
瘦竹犯寒扶直节，蕉花垂老抱丹心。小园半月隔风雨，搔首相望空苦吟。
我向无中生出妄，君从妄里却求真。葫芦可画虽依本，阿堵知君画不亲。
雨过云深竹屋低，老人睡起亦多时。风飘嫩竹侵簷入，手挽竹梢题小诗。
穷居无米糁蒿藜，筠笼相先送荔枝。安得仙人炼丹灶，试将红玉甑中炊。
拟求冰雪向刘义，琢作方壶不带霞。要把露华和月贮，将归书室浸梅花。
素馨玉洁小窗前，采采轻花置枕边。髣髴梦回何所似，深灰慢火养龙涎。
乾坤髙厚爱无偏，罪大其如未许怜。莫向岁时加念我，共须忧畏补前愆。
五月榴花照午时，三年知汝忆亲闱。小牋写赋随香到，信是今年已庶几。
乳燕飞飞竹色深，阿枢娇贺想同斟。要知此日妇姑意，便是南方子父心。
肠腹元无一字书，杯羹那敢嗜甘膄。厨人不用催烟火，已学罗池放鹧鸪。
谁镌紫石仅如斗，我贮清泉将作池。养得小鱼终日看，老翁真个似童儿。
小镂松梢作管城，肉枯鳞瘦不妨轻。快随醉客翩翩处，尚带山头风雨声。
老根先入远烟胶，更取纤枝束细毫。再作一家香气聚，幽人研弄亦风骚。
何用生花曾入梦，岂须大笔要如椽。自应优冠湘东品，斑竹容渠作比肩。
不因蒙制巧相规，柯叶风霜未改移。今抱寸心何所用，助君多写岁寒诗。
小比木犀无蕴藉，轻黄碎蘂乱交加。邦人不解听谁说，一地称为指甲花。
初寒未便成寒色，好似春时天气阴。手把菊花无一语，临风时嗅傲霜心。
露染黄金一様圎，风来香在短篱边。虽然不解将春买，未与痴人当赌钱。
猎猎风吹屋上茅，夜寒都在早梅梢。明朝管取东窗暖，又看羲经过一爻。
旋寻村酒不须浓，饮少愁多酒易供。灯下一身家万里，今年恰好是三冬。
嫩白轻斑尚带痴，敛身摇尾未成威。已知穴内两端者，祗啮余蔬少退肥。
夜坐苍颜得酒红，困来头重触屏风。径趋布被灯花落，梦在春寒细雨中。
窗鏬回旋怜虩虎，阶前迟钝念蜗牛。静中物理曾观妙，一叹世间堪白头。
起来流汗对朝曦，暮雨如秋意转迷。信是岭南秋半景，不须榕叶乱莺啼。
雨出笋尖髙玳瑁，风开花蕾入臙脂。恐须费尽东君力，造化无心本不知。
芭蕉嫩绿小开叶，茉莉香幽疏著花。虽设柴门多避客，如今端的似僧家。
建瓴败屋方倾雨，垂罄空囊正念饥。渐见炊烟多笑语，可怜僮仆太无知。
明光览赋为终篇，政恐前身是汉贤。何似髙门挂弧矢，汉家此日恰新年。
临贺山泉清似政，公厨醸酒色如泉。因山相望虽千里，岂是江头无便船。
送纸迎神各就醺，病奴难唤自关门。暂收古训书千字，静对寒灯酒一尊。
寒风已是识新阳，昨夜千林不禁霜。七日欲知天道复，丈三先看土圭长。
村落萦盘草半遮，到门犹未识人家。终朝静坐无相过，慢火熏香到日斜。
墨带残膏浓复淡，笔生春意睟而温。昨朝借我还还集，须信芝兰别有根。
初疑云母光相射，又似秋蝉翼乍枯。智慧有灯千佛供，菩提叶巧一孤灯。
静坐义规三易古，焚香蓍布六爻灵。反身修德前贤意，莫把穷通叩杳冥。
小盘和雨送酴醿，瘦怯东风玉蘂稀。岂是书窗少培植，大都香足不须肥。
池塘好处烟迷柳，帘幕昏时雨过山。燕子不知春有恨，衔将花片入梁间。
偶因官事出郊坰，更向春时得好晴。山鸟自应知客意，不须相背苦飞鸣。
一握天边两角云，岭头都见岭南春。莫怀小鲁东山意，祗是早来平地人。
蓬蒿深处有人家，户外蛛丝网露华。数树芭蕉干未得，长官亲自见生涯。
老人听读劝农章，扶杖兴言意味长。但愿门前少呼唤，自然工力到耕桑。
五马萧萧不醉归，祗从阡陌卷旌旗。今朝故为劝农出，未与诸君泛酒池。
紫笑花香非所媚，人言香胜亦予欺。初疑丙吉车茵汗，又似微生乞得时。
小径客来穿竹入，草亭凉到枕书眠。鸟呼人笑荔枝熟，如此封州已二年。
苍璧方渐白鹿皮，琼瑶更似木瓜诗。从来持得吟诗戒，此是愚翁破戒时。
水邉移得竹边栽，树小条新花未开。绿叶参差须细看，尚疑低处有青梅。
雨过花梢些子湿，晓来窗下霎时寒。江乡此际春犹靳，长是疏梅带雪看。
山城泥淖裹人家，雨脚连绵更似麻。元夜何妨灯数点，污渠合是有莲花。
酴醿试玉在新条，风肃朝阳宿雾消。侵晓不知花有露，清寒惟觉梦无聊。
争巢野鹊噪木杪，得友黄莺栖柳阴。都与老夫供一笑，笑他禽鸟亦劳心。
柳色几番随雨暗，蕉心闲处向人开。个中岂得无诗句，滞思如胶索不来。
带烟柳外阴晴好，趁暖花苞日夜肥。有宅一区园十亩，不知天遣几时归。
东山桃李锦成堆，粉翅飞飞又却回。向此相随穿绿竹，须知端为道人来。
晓来自扫寒阶净，雨后又还黄叶添。秋色庭前容不尽，随风萧飒过疏帘。
丹桂亭亭五十尺，共持玉斧取来看。从前知有姜肱被，草怕早春天上寒。
萧然风竹乱猗猗，孤立梅花竹四围。宫女回旋翻翠袖，中间玉茔岂真妃。
真山固自玉簪碧，秋意亦到假山中。峰润雨因窗罅入，洞寒云与小炉通。
数日窗无疏竹影，烟中长有万丝飞。不知小雨催时节，但觉朝来欠裌衣。
频婆随我泛江湖，更到南方一物无。相识只余孤屿鸟，好看那有丈人乌。
村酒向人虽是薄，寒梅于我未全疏。山斋独酌已半醉，自看小童寻晚蔬。
默坐观书久不言，为梅驱我到诗边。月明孤影瘦如画，晓起数枝清欲仙。
彩云装髻缕金衣，举袖蹁跹玉一围。自是屋深双燕入，不应帘里有花飞。
顽童来听老夫言，困至如今我欲眠。汝但闭门推客去，破茶不碍梦魂圎。
不似张苍作瓠肥，衰颜白髪就昏痴。近来终日扃柴户，静看微风过竹枝。
一架蔷薇四面垂，花工不苦费胭脂。淡红点染轻随粉，浥徧幽香清露知。
万里一身同影到，自余无物与偕来。箧中骤富人休怪，新得明珠十一枚。
一骑山行岂是侯，霸陵要自莫呵休。蒙恩君欲知轻重，曾督坤维六十州。
蚁子寻香满地旋，岂知锅釡久无膻。赠渠一滴华严水，好去生他忉利天。
是翁明彻一尘无，养就江心秋月孤。自旧相从杯酒里，岂惟今日见冰壶。
玉笛晓寒梅片舞，谁可更将春事付。薰然璀璨卧东风，亦是小轩清绝处。
墙里一区谁氏宅，照墙不作夭桃色。翠条乞怪玉花繁，馨香借与新诗力。
压架新蕤香未露，先得一枝天所付。既得复持平等心，胆瓶转施愚翁处。
染露檀心嫌粉白，数花欲作鹅儿色。圃中不为客分春，使君自有分春力。
肯为酴醿题好句，句成更肯轻相付。明年公对紫薇花，欲得此诗无觅处。
酴醿只作酴醿白，自得新诗添秀色。花头已是戴恩光，更渍露华无气力。
雕巧春风弄物华，有春无巧是天涯。鸠鸣近似见桑叶，村暗全然无杏花。
芬陀利出盆池上，妙香薰我三生障。月明风细愈严净，政恐下有威光藏。
柴门深闭岂须开，谓可张罗亦陋哉。闲听竹间幽鸟语，绝胜门外俗人来。
江梅久矣报涂粉，篱菊傲然方铸金。岭外四时惟一气，难分冬雾与秋阴。
小蘂频频包碎绮，嫩红日日醉朝霞。气温已是如三月，更向亭前堆落花。
酒凭孤枕聊成寐，寒入霜钟更觉清。户外只知居士睡，那知寂默念平生。
三面屏围屈曲山，篆炉灰冷柏无烟。霜钟不管春阴薄，声到寒窗客梦边。
密雨重阴一月余，似闻征马又长驱。怪来林外升晴日，已奏江邉报捷书。
由来南巷独甘贫，季老徒夸眼有神。未暇相烦展髙栋，方图种德效前人。
一区悬磬已偷安，常念风波世路艰。若谓他时庇寒士，会须令我作千间。
简书催我就征途，对坐西山暂索居。闻说仕途巇险甚，未应从此便相疏。
就荒松菊莫相嗔，未肯微官缚此身。若有督邮须束带，定将秫米付他人。
塞污鉏蔓致蕃昌，草木怀君岂易忘。出为苍生施此手，他时宁使故园荒。
雪积云腾昼杳冥，万山玉立不胜清。举头祗恐是尺五，松柏已为环珮声。
琪花风乱欲成团，度岭人言路已漫。我斥征夫第前迈，山翁不畏雪霜寒。
宝刀分惠过墙西，瘦比寒梅不肯肥。只恐东风苦无赖，为君吹作玉花飞。
花木横斜转小蹊，疏帘竹屋任髙低。何人移得僧窗静，置在君家厅事西。
吏冗文移纸作堆，谁能亭榭静中开。直须事外关门坐，莫放人从门外来。
灵峰特立万山中，秋逼浓岚愈欝葱。旁绝逶迤虽寡助，其如气象自摩空。
龙湫喷薄髙且清，自料吾心略相似。因流顺势无隐情，倾倒向人只如此。
小径禅房琐绿苔，坐中闻叶亦幽哉。此居不是能潇洒，但我初从閙处来。
缟衣仙子变新装，浅染春前一様黄。不肯皎然争腊雪，只将孤艳付幽香。
北风吹水拍船头，晚泊长芦祗欲愁。试遣长髯伺烟际，望中李郭亦来不。
来帆风饱自行快，去桨浪髙知进难。舟子勿生淹泊恨，偶然迟速我殊安。
建邺春江水拍天，趁潮先发六宫船。何时彤笔严清禁，缥缈金铺生瑞烟。
风伯清尘过浙西，随春万骑拥旌旗。野人不识巡方意，警跸还忧为虏移。
山柳叶疏容夜月，古松枝劲起秋风。定知明日便回首，百里牛矶烟雾中。
十年滓秽已澄清，访旧宁须得便行。蚤辟关中奉髙祖，重兴礼乐定章程。
梦眼由来过幻差，焚香祗好诵南华。云深汉殿犹衰草，风紧洛阳无旧花。
四皓已闲犹管事，留侯事了始求仙。仙人石上出一手，寓意后人非偶然。
且说髙皇宽法律，从他汉武好神仙。关中脱使闹如鼎，自屏山樊能安然。
邉城土俗自随宜，物色人情浩不齐。略有江乡相似处，午烟林下一声鸡。
出门上马虽所乐，乍见秋风亦念家。何日随堤霜后路，乱飞榆柳踏平沙。
沐雨抗尘几万里，劳生令我忆山家。秋风小艇浮棋局，野色侵帘水见沙。
风柳惊霜日夜飘，客程中夜马萧萧。据鞍髣髴如残梦，晓月一钩犹未消。
頳肩携担又催程，寸许孤灯照壁青。破县残更误传晓，马行十里见明星。
意象轩轩势入云，为谁出手若经纶。夜扶星斗朝擎日，气力何知几万钧。
世累都忘春复秋，婆娑槐木亦无忧。不知千古云间梦，梦见山前虏马不。
秋阳未作结霜风，沙细堤平落日红。客子何须念行役，马蹄多在柳阴中。
露浓红透棠梨叶，风紧落疏乔麦花。马首渐东京洛近，小寒无用苦思家。
小枝圆熟枣累累，短绿尖新麦透泥。父老随车说丰岁，相公何苦出关西。
倦客飘零若转蓬，一尊深念菊花丛。马蹄踏处黄尘起，费尽天涯落帽风。
天下共知归汉德，东西那可限鸿沟。虽令羽割大河水，分得人心两处不。
君把使旌临洛水，我参枢幕过潼关。秋风想见吹归渡，先看淮南第一山。
云压江邉草树低，麦摇秋色望中迷。却知向晚有晴意，雨过一声村落鸡。
月下对花灯下字，年来渐觉老相关。颇思瞑坐收余力，他日归家祗看山。
摇风暗绿疏疏叶，困日轻黄小小花。细认幽香已清绝，更随膏馥出君家。
秋桂荷君亲折赠，倾盘髙插傍胡床。儿童谩自温金鸭，三日炉金不敢香。
峨冠执法公宜整，端冕临祠我亦严。深炷炉香通问讯，小寒清坐隔疏帘。
腊祭精严古院幽，邻房不敢对茶瓯。何时芒履扶笻竹，度岭相寻溪岸头。
柳眼浅窥湖水畔，梅花瘦著竹篱边。残年未便无冰雪，春意云何已断然。
春浅酒寒人密坐，花深雨细蝶移枝。十年未解作归计，此恨故园莺自知。
披丛寻得晚花瘦，带雨翦来春韭香。忆把余醺付松枕，明朝春梦不胜长。
竹舆晓出见湖山，小室焚香暂得闲。帘动东风入双蝶，清愁何处不相关。
渐看绿叶秋来密，最爱轻花露未晞。何日增枝充素里，为渠临酒脱金衣。
火邉遗竹但枯枝，瘦笋丛生未及齐。筿嫩不禁风燕立，绿梢烟外起还低。
山逼新寒惊远梦，风收细雨作初晴。晓光微动鸥鹭起，黄叶乱飞旗帜明。
我有君恩未报身，勿因云出念行人。闭帘小合团团坐，尔辈何妨暖到春。
过雨山间云出没，夕阳天际鸟浮沈。男儿马上志四海，不是寻常客子心。
水渌沙明不见泥，寒烟漠漠树垂垂。渔人不识闲中趣，辍网咨嗟望使旗。
败箧冲霜思往岁，旧游如梦慨平生。鬓华已逐心事老，溪水祗如前日清。
寒意无多晓色交，云随疏雨又还消。山行全似三春日，林际一声婆饼焦。
密炬香光照夜红，垂垂帘幕静无风。金盘五寸花成穗，可但钗头缀玉虫。
目力所临皆在下，亭名绝览未为叨。丈夫心地须超出，此外当知更有高。
浓岚暮雨随人密，远壑幽峦向客悭。清旷本吾胸次景，不须云里觅衡山。
吏民俱困市廛小，鸥雁相呼湖海宽。蕃息谁能力耕凿，弦歌依旧好为官。
愁多发白惟知老，病起花飞不见春。我得此生真偶尔，休贪画饼作痴人。
一雨一凉秋气味，添愁添病客情怀。故园十亩檀栾好，个里归心未得谐。
窗前寒雨正无邉，案上含花烛影偏。莫念江湖家万里，一杯径醉且髙眠。
朝来弄日花头密，暗里窥春柳眼多。任是老人情意薄，个般时节奈愁何。
危梯破雪入河池，今日还辕岁一朞。道是得归元未是，却移边角利州吹。
鱼惊鼓吹寒犹出，乌避旌旗去肯留。顾我才疏何所用，空将行李慁清幽。
千山似笋怜渠瘦，一水如蓝对我寒。今日看来心未静，画将归去静时看。
随车千骑铁成围，诸将前驱辨皷旗。不似东阳村舍畔，芒鞋踏雨看山时。
健步移来知未久，危根犹用小栏遮。似能向我怜幽独，旋放南梢一两花。
不如当日在山家，修竹丛中一迳斜。饱食醉眠浑没事，风朝雨夜祗愁花。
休日文书得少闲，试寻髙处凭阑干。落花芳草不胜恨，细雨斜风都是寒。
金壶皤腹贮春醪，路入山堂脚脚髙。但得远尘宽俗鞅，不须临下见秋毫。
惊枕梦回常半夜，倚楼魂断是斜阳。如何行李犹淹泊，未报蒲帆过武昌。
行人未到雨潇潇，最苦酴醿叶尽飘。风雨不遮春去路，障泥空滞马蹄骄。
女子有家难恋汝，外甥似舅岂忘渠。春风万里空相忆，但愿平安数寄书。
益昌春晚百花开，骨肉今朝对酒杯。共说相思悲复喜，就中怜汝不同来。
闻说吴郎入汉中，扫除亭榭祝东风。三年不与故人醉，留取数枝桃杏红。
东望故园天一涯，官身到处且为家。六房吏散无留事，满袖乱红携落花。
夜半风雷破久晴，四簷侵晓尚泠泠。欣然拥被重寻睡，梦见汉中春麦青。
春晚鬰蒸如溽暑，朝来萧飒似清秋。千山雨后阴云凝，三日楼前野水流。
春风灯火倾城醉，明月花枝满地寒。不是陇头新麦绿，田夫未肯远来看。
门前又结彩为山，千骑从容鼓吹间。孰谓柴扉连竹坞，一灯和月夜深关。
一月山前雨带风，拍天江水涨惊洪。朝来莫怪波澜静，收向诗翁笔势中。
千仓积粟栋崔嵬，夜浸洪流亦殆哉。不是脂膏天所惜，岂应水到却平回。
朝廷德泽徧封畿，避水人家即日归。独愧因漂如木偶，未还田舍理柴扉。
呼儿携妇裹书编，月色滩声共一船。回首已游三峡水，此行那不谓登仙。
莫忆双溪水似蓝，暂留荆渚脱征衫。更烦频向沙头望，望我西风出峡帆。
壮士椎牛进酒巵，五年不享鲙鲈肥。君如亦有垂涎兴，凖备轻蓑随我归。
才疏任重觉艰难，今日东归意已闲。勿谓一舟轻似叶，君恩端的重如山。
莫向山头觅古人，青山之外已为尘。弹圆朱橘怀中物，云气有无何足询。
清歌声里便髙眠，古老诗中借一联。猿抱子归青嶂里，鸟啼花落碧岩前。
半区茅屋裹疏篱，无地容盆作小池。祇有案头翻笔墨，老翁仿佛似童儿。
眼明见此超万古，色如马肝涵玉质。白圭之玷尚可磨，涩不拒笔滑留墨。
范郎紫玉余半圭，翻手作云雨雹随。龙蛇起陆孔翠飞，云收雨霁千首诗。
既全国色与天香，底用家人紫共黄。却喜骚人称第一，至今唤作百花王。
几树繁红一径深，春风裁剪锦成屏。花前莫作渊材恨，且看杨妃睡未醒。
池边几簇木芙蓉，浥露栖烟花更浓。地有鲜鲜金菊对，赏时莫惜醉千钟。
断桥斜路水声平，茅舍疏篱月色新。千里故人如念我，不妨早寄一枝春。
古道今人慨不同，世情对面九疑峰。四尖山色元如旧，会构新亭始亢宗。
路八千来婿亦艰，相看冰玉问平安。剪灯夜话思全蜀，五十四没天上宽。
都驿荒凉尚邃深，息肩藉庇有余阴。故宫今已生禾黍，翻作行人倍痛心。
暮春百卉未舒红，尽日寻芳溯晚风。谁道倦游鞍马上，且投佳句锦囊中。
远访夭桃映面红，俯临寒食困和风。幽燕在昔多佳丽，应有留题外户中。
恨无六翮不能飞，一见慈颜戏彩衣。跃马问鞍惊被执，式微空赋未容归。
如膏细雨沐轻红，更有催花少女风。薄暮浓云横汉外，西山数点有无中。
何须百鸟献花红，懒似吾师有祖风。儒释自来曾结社，不妨俱隐小堂中。
禁烟未覩燕子飞，料峭寒生透寝衣。欲去踟蹰情味恶，春归底事不同归。
门下栖迟近一年，郎君髙义薄云天。傥能一语宁三国，应有嘉名万古传。
复命无由责在身，可堪甘旨误慈亲。飘零殊异三年宦，遗肉知存愧饿人。
缓颊难支大厦倾，单车久税阻归程。慈颜万里音书绝，忍看东风动紫荆。
垂翅东隅四五年，不知何日遂鸿𬸣。传书燕足徒虚语，强学山公醉举鞭。
日长漏永滴铜壶，酒冽杯深困腐儒。公子殷勤歌舞劝，献酬交错屡传呼。
虽遇严冬喜气和，开筵出妓骋婆娑。折腰翘袖为公寿，愿赞监军早戢戈。
祝寿开樽象乐和，傞傞态度屡婆娑。动容咏德终宵乐，从此修文定止戈。
独活他乡已九秋，刚肠续断更淹留。宁知老母相思子，没药医治白尽头。
万里流离只一身，东西南北与谁亲。登髙且伴髙僧话，揖孟怀陶任世人。
未税南冠为有身，忘形尔汝见情亲。我诗速客酬嘉节，倾盖从前有几人。
才闻家世便心倾，何况通经古是程。范叔青云能自致，不须河朔寄柴荆。
相门有相未多年，德行双全亚子骞。匪晚南归施有政，也应示辱用蒲鞭。
未见古人心已倾，扬鞭何惜一朝程。自惭病忘非多忘，傥逐班荆即负荆。
不挹风猷二十年，天涯沦落看腾骞。若无大故休遐弃，唁我何方早著鞭。
樽酒摇期共细倾，孙郎假道莫贪程。科名虽已追何仅，隐语尤当继子荆。
馆阁飞声彊仕年，胸中藻思若云骞。驽骀失主无光彩，遐想骐𬴊受玉鞭。
久留家酿待公倾，引领东望屡问程。新作小亭堪小宴，几时低唱进南荆。
日长岑寂度如年，然诺胡为我辈骞。渐入清和宜枉驾，坐邀勿讶亟挥鞭。
中原分裂似天倾，公带群英世作程。我坐儒冠稽复命，王郎代匮已之荆。
见危讵敢惜余年，若欲全生义则骞。久困盐车思仰首，如蒙赠策胜金鞭。
燕山除馆俯池潭，逾月羁孤苦吏贪。摇望卢河一舍阻，著鞭信宿次关南。
流离万里偶生还，暂得安阳一日闲。飞盖曳裾何处去，西园不见见青山。
六十之年入瘴乡，灵台未了热非常。锡泉一饮根尘净，重到清凉礼梵王。
一宿南华暂息机，未知五十九年非。应身虽在问无应，漫上层楼看信衣。
半世囚拘愧牧羊，生还四载却投荒。危机未履已如此，欲效前贤问上苍。
山遶孤村水遶家，传经载酒有侯芭。眼前十亩无多地，只种桑榆不种花。
眼见云林百虑消，人间静处即云霄。时时醉卧听流水，低拂垂杨欠小桥。
黄柑压树酒浮蚁，红叶满林梅放花。三叠青山老竹杖，十年明月故人家。
弛担披襟岸帻斜，庭阴雅称酌流霞。三槐只许三公面，作记名堂有几家。
恶吁及厚笃忠纯，大义无私遂灭亲。后代奸邪残骨肉，屡援斯语陷良臣。
行年已是老衰秋，复命稽迟为絷留。恋主思亲归未得，梦魂长绕大江头。
登高引领望江南，家在江南杳霭间。满目烽烟归路远，萱亲不见泪潸潸。
麦苗初种今如许，少日行遮雉子斑。看舞翠绡三百顷，却须花絮了春闲。
浅白深红小睡余，梦残春去绿扶疏。更无蜂蝶怜膏馥，时有娇莺隐自呼。
九华晴云今日阴，清溪涨水夜来深。苍梧哀泛湘妃瑟，白藕秀出姮娥簪。
长年三光占嶰筒，笑语天回西北风。髙城遂隔不足道，只忆齐山幽桂丛。
决决沙泉取次流，小堤闲贮一奁秋。莫将霞鹜飞飞影，认作兰成万斛愁。
拟栽垂柳待栖乌，招买风光计已疏。只有碧芦驯白鸟，系愁萦恨不关渠。
纷纷番伪漫成群，淮北淮南结塞氛。破走仙官三万骑，秪烦前队夜义军。
残魄游魂詟复猜，焚舟弃甲总头回。天家会遣杨无敌，磨斧衔枚夜半来。
愁见淮阴打阵来，白毡玄甲倒如摧。山东降卒时时说，说道番人怕背嵬。
从来汉将说张韩，泗水流澌浴铁寒。待溯隋河趋洛口，却登灞岸复长安。
占著商山接华山，两京浑在笑谈间。樵苏按堵人甘寝，别队官军入武关。
蜀茶互市入西番，番马来嘶渭水寒。为报尧峰吴少保，径招属户会长安。
何必翠虚捎魍魉，且看白旆挂麟猊。几年待著龙蛇岁，便是乾坤交泰时。
侍臣秖道天颜喜，掩骼还俘更苦心。边戍要教迎刃解，圣恩先作漏泉深。
悲风林际万牛鬬，惊浪江间百马奔。舟归指点淮南岸，桅折船漂何处村。
贵池鱼味不复美，秋浦猿声自昔哀。南人官此欲归去，为问北人来不来。
朔风驱水作狂澜，眼里庐山脚到难。少待须臾莫仓卒，卸帆聊憇石钟山。
章原暝边龙会宿，塔岭尖处胡孙愁。且并山腰欹侧过，莫从髙顶望神州。
天生忠孝程伯禹，国有老成黄嗣深。山北山南时一过，闲云野鹤故人心。
霏红点点胭脂雨，唾碧溅溅罨画溪。送客归来问山馆，一声啼鸟日平西。
村落人家柳过墙，舞腰曾共小姑长。点粧拂黛留相学，卷叶吹芦莫漫狂。
寒食犹须数日间，楚亭才隔几重山。归时便有桃花否，试擘华牋问曲栏。
隔年重到浯溪路，旌旆行疏鬓雪添。幸有江山供吊屈，愧无耆旧咏来廉。
春风乔木浯溪寺，指点溪流问故家。庭下已无书带草，步头犹有水仙花。
湘桃亦作春风面，与拭中原泪眼看。旧染天香悲麦秀，续书王梦失槐安。
巫山生女不必丑，湘树开花也自红。为问黄尘奉骄子，何如青岁嫁东风。
楚山云日昼昏昏，叹息皇妃尚有村。鼓瑟听渠悲帝子，凭肩那得学天孙。
逢人怕作宣明面，为米误折渊明腰。光阴客里深相忆，泉石家山特见招。
剩水残山明竹屋，暖风晴日倩桃花。轻罗小扇亲曾见，花外青帘是酒家。
去国扊扅悲往事，还乡笳鼓愧前修。十年过计千章木，一寸离心万斛愁。
门外黄尘尺许深，痴儿抵死竞浮沈。谁知一寸茅簷日，天付闲人值万金。
晓起微凉病骨苏，国香和露到贫居。我今不向当门种，免被时人取次锄。
道人移菊到山家，细袅薰风带露华。便有渊明篱下趣，谁人着眼看荷花。
偃蹙江头卧夕烟，嬾将玉雪鬬春妍。心期老氏能知白，兴寄杨雄独守玄。
仙衣云样拂轻缁，林下神情特地宜。妬妇津头风怨急，坏粧聊为□水姿。
年端唤醒玉梅魂，满袖春风不见痕。未许卷帘新月上，却教烟雨恼黄昏。
忆昨江湖倒载归，暗香夹路雨霏微。谁人貌得春风景，远看如烟近却非。
逸少池边发兴新，管城别作一家春。临风玉笛无人会，鬒髪空归想太真。
南枝春色弄微温，记得清香扑酒尊。今日相逢隔烟雾，扬州残梦足销魂。
长爱孤标似君子，不禁横行巧挤排。短幅离离乃遗像，至今寒蝶误飞来。
绿髪青衫旧竹君，墨卿挥拂更清新。断枝活叶风萧瑟，想见凌云百尺身。
胜境兹辰得重寻，唤人同厉碧溪深。两公未遽嘲糠粃，旧悉山林勇往心。
疏食深山谢击鲜，瓠肥那得此枵然。祇应久绝纷华念，亦笑臞儒不是仙。
芒鞋行杖是生涯，老鬓今年玩物华。为爱云居松桧好，不须更看牡丹花。
紫罗抹额绣腰裙，倾国风流宛胜秦。玉笛插藏人不见，夜深吹起凤楼春。
不于三界现身意，谁谓维摩谈不二。山空昼永鸟无声，春光不在千花里。
白云山出复山没，寒涧日西还日东。长老不归予又去，唯留萝月与松风。
我不会兮不如你，达磨当门缺两齿。满堂无限白苹风，明明不自秋江起。
我不会兮不如你，堪笑千花生碓觜。善财谩说百城游，何曾踏着自家底。
西天屠子气雄豪，欺负神洲罪莫逃。武帝当头轻一拶，果然提起活人刀。
生死自怜同室穴，因何中路隔关山。一朝忽得亲儿证，趯踏方知盖覆难。
赵州庭前柏树子，昆仑眼睛如点漆。笑他法眼谤先师，觉公心苦口如蜜。
不立孤危机本峻，赵州老子玉无瑕。当头指出殿里底，刬尽茫茫眼里花。
土埋处处铁菱角，半夜经由未觉难。于晓岭根伤中倒，方知行过铁门关。
苍龙带雨离深洞，彩凤啣花入帝关。一句古今无渗漏，祖师不在东西山。
天生白额南山虎，牙爪曾当八面风。月落三更穿市过，痴人投晓觅行踪。
新年佛法晢真风，笑杀街头贺岁翁。三级浪高何处去，谩将双剑定雌雄。
堂堂白日上刀梯，任是昆仑眼亦迷。多谢门前案山子，春来秋去泄天机。
江南江北勿同伦，疑了还疑笑杀人。谁信一盘油煠底，古今塞断是非门。
一叶扁舟漾广津，无心鸥鸟远亲人。苹蓼岸，静投纶，危坐初无一点尘。
钓艇夷犹一苇横，烟波万顷寄余生。春雨歇，暮霞明，零乱溪花堕玉英。
撇棹归来起暮凉，乐哉谁复慕轩裳。横短笛，罢鸣榔，红藕花繁作阵香。
木落渔村载酒过，绿波萍藻鳜鱼多。拚醉饮，尽颜酡，不负平生笠与簔。
玉树琼田莹骨清，短篷飘洒动吟情。鱼换酒，乐升平，闻道君王日圣明。
卧月眠风乐有余，蒹葭处处钓重湖。斟鲁酒，鲙鲈鱼，一片家风入画图。
花蕾催红欲啭莺，新愁偏傍鬓毛生。犹怜稚子能赊酒，烂醉春盘碧涧羹。
幽栖不寄绝交书，车马从喧卖酒垆。卧转午阴春睡足，却寻峰树数花须。
十二楼台白玉成，云车翻日上觚棱。太平何许同民乐，天阙双龙护一灯。
渺渺家山水四涯，秋风曾忆醉黄华。马头不识南塘路，又看咸阳二月花。
风絮萦寒昼拥炉，枝头犹得暗香余。折来不拟供尊俎，静对翛然一榻书。
度柳穿莎一径通，曲堤初咏舞雩风。我来似与春期约，南陌东畦到处红。
秋雨已分千壑间，午天初放一轩晴。拨开三十六峰翠，为洗老人双眼明。
踏尽东西散胜岩，却提只履过江南。远人若觧真常位，不碍携庵到处参。
败壁纵横销翠烟，岩花犹落旧庵前。从来说法无人会，寂寂空山谩九年。
烟断伽蓝欲报昏，竹梢风雨乱纷纷。悬知借枕山腰舍，魂梦已随超化云。
三苏岩壑连云秀，二士门庭匝地新。带雨山光无限思，一时分付镜中人。
香断寒炉古庙空，金毛一去了无踪。分明曾得真消息，犹有参天十万松。
雨华随步到天关，远目才分缭绕山。风马不驰前景断，更于何地觅无还。
白雾苍烟暗九秋，殷床金吼抱山楼。为霖未必浑三日，似有闲云伴我留。
过尽长淮未见山，倦寻残梦独凭栏。风烟渐欲回春眼，不似蒋陵江上看。
长天漠漠水连空，云淡风微两两红。南北不知缘底事，一生半落往来中。
旋捣香秔炊玉粒，饱肥鲜鲫鲙银丝。他年虚费太官粟，到得江头已恨迟。
表里江山面面来，秋风此日偶徘徊。尘埃阅尽心如鉴，一到江楼眼为开。
凭虚瞰碧与云浮，只有闲身尽日留。更拟梦回还独上，来看残夜水明楼。
霜天晓日鉴中新，眼力由来未见真。万古茫茫一尘迹，碧山无际水无垠。
长芦山下隐龙宫，沥酒船回落照中。已有龟纹为传卜，不劳乌尾更占风。
水底明河碧浸星，琉璃不动一江平。横铺十幅指东去，坐看晓帆千里轻。
沿江山断水如天，横绝奔流一叶船。身世自知同幻梦，不应对此重茫然。
山形虎脊髙低去，帆影鱼鳞远近来。已到江南望江北，更留青眼为谁开。
岳冠山下月黄昏，石立波吞势莫分。回首风前魂欲断，东西南北水连云。
驾潮风急浪翻矶，舟子操舟不自持。若使畏涂知勇退，世间何处更乘危。
一水萦回两岸鸥，翩翩无数近行舟。十年不见浑如旧，有意随人天际浮。
华髪鬅鬙一榻书，舟移斜日似籧篨。似闻载酒江邉寺，更倒青钱留白鱼。
霜树今无一叶留，日邉云暗使人愁。独怜扬子湾头岸，犹有黄花恋晚秋。
风帆十日转长山，为送闲身到广寒。明月峰峦人境外，溪声一夜响前滩。
岩排绿树石相重，涨水交流失旧谼。细觅向来行历地，十年尘迹转头空。
底急流光过眼频，斩新花蘂已成陈。手移红药东风里，着意流连背我春。
渐老追芳苦厌劳，团蒲欹坐首慵搔。觧将一笑醒人眼，多谢红稠屋角桃。
柳花才落未成绵，海蘂初分半尚攀。鸭甲不鸣深院昼，一床真梦不论钱。
桃红半老杏红衰，乱委苍苔况是梅。不恨狂风取花去，一樽寒食为谁开。
清氛远俗推兰友，直节过人见竹君。慰我山城长寂寞，相期髙卧敬亭云。
长檠当昼知无用，团扇经秋叹已陈。我独不才端有似，五年泽国又逢春。
薄宦驱人不亦劳，久纡章服碍爬搔。何时归卧钟山石，荷插长随手种桃。
努力避喧遭掣肘，强颜追好得嗔拳。交情只有春风厚，千里随人不用钱。
今年春早未全衰，社酒盘中不见梅。快把霜刀倩天女，鷰忙时节有花开。
逢逢伐鼓水邉村，狼藉春盘祝社君。但愿官曹皆鲁卓，不须南北稼如云。
来辕去櫂自惊频，七十无多半在陈。寸步家山不归去，空留猿鹤占青春。
唤起春眠恨伯劳，一簪华髪不禁搔。缓寻新绿偏疑竹，细数轻红错认桃。
急雨残花绝可怜，花如鸡肋雨如拳。千金倘赎花枝怨，不为囊空惜一钱。
春半寒威不柰衰，一番细雨长青梅。惜花院落从风扫，待燕帘栊彻晓开。
青精饭熟思留客，碧涧芹香可献君。睡起茶瓯风两腋，功名何啻等浮云。
蒙蒙烟雨网春晖，南陌清明二月时。细草养泥供燕子，好花藏蜜待蜂儿。
蛇行曲折度平冈，乱竹疏松荫佛场。乞得曲肱方席地，秋风送我上羲皇。
偶到灵山最上头，出簷髙竹不知秋。杖藜欲趁西溪月，未放闲身尽日游。
乞得禅房半日留，卧看岩雨泻清沟。浮云岂是尘中物，又逐秋风天外游。
岸梢浓染一溪青，山影归舟落叶轻。欲学渔郎飏纶手，雨簔月笛了平生。
清于眀鉴绿于蓝，水色山容摠一般。游子正怀覊旅恨，聊将目力解眉攒。
入寺又逢曦未来，草荒庭院几生埃。黄华翠竹无人问，只得僧房一梦回。
阴阴翠竹锁虚堂，竹外青山半出墙。七尺龙牙消白昼，便应题作小秋霜。
石根九节细相萦，叶比龟毛照眼青。邱壑生涯虽傲世，引年终是笑豨苓。
知章不怕酒如泉，莫遣花催蜡蠋烟。明日宿云生晓雾，一番风雨暗梅川。
风约疏梅蘸石泉，山涵弱柳借厨烟。竹篱茅屋倾樽酒，坐看银钩上晚川。
群玉装成宝璐垂，月扶疏影上余杯。莫言一醉驱愁得，载酒须来一百回。
伤春早觉鬓丝垂，谁遣飞花近酒杯。青翼若能传客恨，莫教红紫放春回。
连墙请谒敢辞频，凿壁开扉肯见亲。闻说好花栽满县，杖藜早晚共寻春。
欲挽余芳近酒巵，丁宁红紫莫相违。纵无风雨飘零去，已是愁峰燕子归。
花残爱日惟愁尽，病渴逢觞却厌多。不分闲中觉春老，强捜诗句逐阴何。
繙经兴尽卷书帷，独上江楼送落晖。人迹已随云影断，傍簷嘉月冷侵衣。
丘壑胸中自广居，数椽茅屋小蜗庐。门罗莫谩惊乌鹊，户外曾来长者车。
论诗远到二南风，句里波涛得意浓。我亦赓酬还自笑，真成鱼目眩骊龙。
一阶春雨两簷风，冷枕青灯睡未浓。欲断新篇无好语，喜君消息到黄龙。
枝上红残遍地香，沈郎瘦骨叹更长。东邻唤客笙歌閙，琥珀杯空夜未央。
具足城中了胜缘，毗耶座上供无邉。却收心迹归空洞，莫着俱胝一指禅。
笋舆行处及春回，石里横斜亦见梅。路细山长愁欲绝，可怜一笑向人开。
昭亭髙隐倦淹留，归驭飘然下十洲。我亦半生随泛宅，故园空忆洞庭秋。
冈回岭转翠相重，觅语酬山未了工。却恐前生是摩结，此身今落花图中。
背山灵利两松间，待月松前觌面山。云去月低松影落，倚天唯有碧回环。
华子岭头云荡胸，秋髙木落万山重。巨灵擘石分南北，扶出天都第一峰。
试将千里看山眼，来访山中佛祖家。已识黄山真面目，主山犹放白云遮。
孤峰突兀现青虚，喜若覊人望故都。神马已驰身尚远，却疑真有二文殊。
午梦肩舆转断冈，日烘残暑气扬汤。舌端时得冰霜句，绝胜狂风作暮凉。
居士逢场了世缘，却寻机语调天然。我来不问三三句，剩觅康壶炷暖泉。
路断人稀山正深，隔林钟鼓报新音。已穷渡水沿崖力，更尽眠云坐石心。
百念轻冰已着汤，解缨何必濯沧浪。欲收一滴寒潭水，散作人间无尽凉。
户外双峰碧碍天，定回香灺已收烟。苦将峭语撩痴客，借枕重参一味禅。
晴窗汲水养菖蒲，谁识前身是佛图。竟日不知园外事，耳明钟鼓唤斋盂。
簷下飞云若可呼，树头岩影暗浮图。不知人世路多少，只见前山似复盂。
冲融日脚未全收，一叶飞黄满眼秋。谩向登临追宋玉，苦吟谁广畔牢愁。
树冷饥蝉犹乱吟，风簷琴瑟露寒侵。妻孥工作无衣态，却恨清砧动好音。
叶叶雕梧阵阵风，疏云全放月华浓。故人不寄江头信，看尽飞鸿断复纵。
何日刀头水石间，婆娑犹得一官闲。杖藜早晚寻幽处，望断秋空不见山。
四壁萧萧一味愁，了无从事到青州。殷勤独有张公子，为遣玉人宽鬂秋。
却暑回飇入暮林，衰蝉无力尚微吟。不须更问秋多少，著蘂黄花已可簪。
雨滋时物各欣荣，小立方塘看水生。无数游鱼随去住，不容濠上有余清。
旋落簷花夜正喧，参横斗转有更传。了无人迹妨真梦，枕簟同参一味禅。
厚颜衰暑未甘衰，秋事于人却有期。怯雨垂蕉全披靡，受风疏苇强扶持。
十年行地一虚舟，过眼风烟几度秋。华髪半从身外老，故山时得梦中游。
生涯自有餐霞法，归计新传种树书。人境不应容拓落，五松山脚是吾庐。
秋净霜空露晓姿，水光山气摠供诗。笔端幻出沧州趋，赖有骚人慰所思。
身世浮云任去留，老来于此更悠悠。却因削迹风波地，耳底风云得暂休。
灵均投老寄潇湘，身后声名日月光。被谤早知缘薏苡，引年谁复念菖阳。
便面南台缭绕山，晚云归尽远空闲。晴岚遍染参差玉，若比嵩阳季孟间。
饱饭茶瓯到手空，缓寻芳事夕阳风。旋移丝竹深藏笋，漫长秋风远避丛。
信手繙书老更便，卷书觅酒便颓然。一生百斛无余事，只有残编未忍捐。
执手群歌田舍儿，年丰米价不嫌低。饱舂白雪已归市，晚割黄云犹枕畦。
官居城郭枕山根，嬉语儿童亦带村。老子痴顽甘避俗，欲从社叟学方言。
漫漫长山去不分，欲于何处望阊门。寄声莲社还相忆，几日归鸿下故园。
逢人但说逃禅晋，句里风烟带九秋。七字铿锵快先覩，梦魂竟下荻花洲。
新亭花木低几杖，叶幄已成藏远山。小渚云生夜深月，十分秋思五湖间。
桑椹初生柳叶秾，薰风咄咄逼春工。物华过眼真堪恨，绿髪今成一老翁。
病眼看花似梦中，可堪红紫半成空。一年三月春余几，枕上那闻昨夜风。
融融春日觉身闲，急水浮舟下石湾。此去知心唯杜宇，与君结伴老家山。
面熟前山小髻螺，彩衣竹马旧经过。回头四十年中事，清泪空如白发多。
青鞋踏尽剑铓山，借枕僧房落照间。髙屋凭虚听泉语，岭云应似我身闲。
松盖筠幢护石门，净居尘境此间分。不须更觅南行路，已向髙峰见德云。
抱石寒泉涌帝青，净涵窟宅驻鲵鲸。谁知润物功无尽，只见岩腰鉴様平。
人间何地寄衰翁，偶到神山一苇中。可是仙君谢逋客，船头无处避刚风。
渡口回舟未忍移，净坊听雨坐题诗。余龄倘有寻真路，试与披云问鳯儿。
寒音珊珊落回溪，修竹似与长风期。虚声帆影往来地，幽绝自有闲人知。
步出山门日已西，昏鸦寒并隔巢枝。更寻陈迹穿阴洞，藓壁关真屈径奇。
浪走长年百念灰，不知春信海邉来。新诗唤起逃愁梦，病眼花前得暂开。
客里春秋过半生，子规枝上最关情。南来故国一万里，却笑子规犹乱鸣。
欲将老眼饱烟云，深处更有藤萝扪。故人声迹应自绝，不寄一行山巨源。
榜亭居士泰饶舌，不放老禅藏好山。君来重说七言偈，幽事与我长相关。
茶瓯放手送归客，屋上鸣禽犹唤人。山僧别我月中去，不过虎溪君莫嗔。
白首登临海一隅，晚风吹雨上髭须。日邉不见平安使，云影满川山有无。
束䌸斋鱼昼掩关，长镵𣃁雪草泥间。竹炉石鼎甘香賸，分与衰翁却病颜。
满床缃帙照青灯，碧眼相看老弟兄。不见柳枝罗酒脯，旋烧榾柮煮黄精。
江城无地可开颜，学剪星裘闭户看。手劈方红调儿女，漫将一笑当追欢。
龙楼曾侍赭黄衣，内竖传柑拜舞时。空嗅清香愁永夜，梦魂何处觅丹墀。
睡起方床日未斜，旋移屐齿破晴沙。石栏独立数归鸟，髙树无风落柿花。
十日不一见此君，春笋满林深闭门。杖藜特特穿苔径，问讯南阶添几根。
我来点检春踪迹，山北山南绿暗丛。留与骚人做愁本，花根一点著泥红。
夜雨翻盆晓未停，看山两眼几时青。不知溪面添多少，水满方池涨绿萍。
带雨山云不肯明，草泥封径断人行。竹林纵有鸟飞路，十日不闻𫛸鴂声。
万境全归一瞬中，山河日月尽含容。若将明暗分迷悟，公案从今又一重。
世界重重一网中，澄溪上下见天容。不知万丈寒光底，却到青冥是几重。
春眠不觉夜来风，桃蕚犹沾未尽红。愁绝小湖山畔路，同云疏雨晚蒙蒙。
春云无绪不禁风，小立中庭数落红。还似江南断肠处，杨花十里雪蒙蒙。
春衫更怯晚来风，凖拟衰颜借酒红。到得杯行愁不饮，烛红隐隐睡蒙蒙。
游丝无力系春风，水面从飘点点红。晚渡舟横人独立，厨烟著柳细蒙蒙。
花神不管勒花风，开尽深红到浅红。未放游人偷眼看，已惊红雨乱蒙蒙。
老来万事耳邉风，惭愧灯花未结红。欲把一尊聊自解，空花入眼暗蒙蒙。
竹外孤亭思渺然，与君持酒傲壶天。不须五斛称焦遂，一酌髙谈骇四筵。
剪剪髙荷舞翠阴，并游湘女驻波心。谁知罗韈无虚步，来听薰风百里琴。
倾国从来少并芳，人间那得两巫阳。丹青不解传真态，恐是菱花对晚粧。
蕙兰同气犹争长，姚魏齐名各一家。不似优昙照寒水，一茎能现四邉花。
交情金石半途分，霜后孤芳独见君。尽倒浓漓浇磊磈，胸中着我半山云。
莫解忘忧不数萱，长镵𣃁雨护云根。采薇劲节于今在，知是夷齐几世孙。
青青谷口自披榛，断取他方宝界新。弥勒同龛把茅下，客来不识住庵人。
借屋何如退结庐，箨龙环水小方壶。孤髙不贵封千户，独笑轮囷秩大夫。
攀枝结叶蔽朝寒，病鹤摧颓老骨山。安得虎头痴绝手，蘧庐置我水云间。
琐碎金中踏薜萝，出云苔壁手摩挲。飞鸿送尽不知暝，乌鹊窥林日下坡。
疉叠重重两岸山，钩连秀色上琅玕。孤亭四壁面烟雨，人与白鸥分暮寒。
爱笋从嗔不出山，看成修影泛微澜。此君臭味唯风月，底事须除数百竿。
镜中白髪负长缨，一钓连鼇我不能。賸种长竿绕溪绿，得鱼君看积如陵。
平攀天面一弯月，下视山腹三重茅。更欲移居入霄汉，却憎栖鸟占林梢。
征衣犹带去年尘，入眼溪山似故人。社鷰秋鸿应共笑，是翁如我往来频。
溪绕长山屋绕溪，隔林楼阁暮钟迟。青灯一枕家山梦，镜里平明满面丝。
寂寞新阡草未长，一身千里路茫茫。秋风解染愁人泪，枫叶能红菊亦黄。
枫林惨淡远山微，全是江南欲雪时。极目诸天云一色，只无六出上寒枝。
壶山孤秀似西山，道上归人洗眼看。到我西山山有伴，不知谁伴此山闲。
品题芳事有春工，姚魏风流胜浅红。莫傍沉香亭北看，只宜巵酒对山翁。
珊瑚碧树小明月，散作人间无尽香。伏雨阑风浑不惜，为君髙处踞胡床。
臙脂着雨弄余妍，力挽春晖上舞筵。谁道卷纱红映肉，杜陵正欲补遗篇。
窈窕山房水様清，定回灯影暗还明。对床不见逃禅晋，竹雨声中梦不成。
期人不至伤秋晚，觅句无工愁夜长。谁与寒窗催好梦，几重白㲲一盂香。
风摇顶笠晓山隈，觅法心如未熟梅。去路两肩担不起，会看撒手得空回。
屐声何土遣瞿昙，示病溪翁为扫庵。簷葡香中一盂饭，不妨归去饱同参。
驮经白马几万里，不似黄龙行路难。出得尘中一经卷，大千沙界掌中看。
山根篱落枕溪流，岸竹欹斜系小舟。一段黄云秔稻熟，牧儿腰笛倒骑牛。
髙树风生晚径秋，平沙无日下凫鸥。野航邀月渡溪北，古寺僧归钟鼓楼。
瓜步西头水拍天，白鸥波上寄长年。个中认得江南手，十里黄芦雪打船。
赤云叶叶挂林丘，道士黄尘没马头。隔水净坊人不到，抱崖竹柏暗藏秋。
杯水能令重百钧，阿师心法妙通神。维摩正苦众生病，为洗无邉热恼尘。
春风朱雀桥邉路，只许游蜂独往来。□□园花兼巷柳，却寻芳事到酴醿。
小雨丝丝欲网春，落花狼藉近黄昏。车尘不到张罗地，宿鸟声中自掩门。
春风著物本无殊，姑射偏成玉雪肤。独笑浮花媚凡目，水邉疏影不胜孤。
酒染凝脂密染香，一枝聊发次公狂。小楼凖拟来仙驭，明日红云绕树芳。
嫩蘂商量渐满枝，刘郎对境久忘机。折来不拟供樽俎，要与游蜂作伴归。
桃红深浅漫成堆，犹喜霜葩缀旧枝。唤取张卢来共醉，莫随风雨便分披。
不禁花恼曲江头，欲对清尊舞沐猴。留得春红撩客恨，争如庭草解忘忧。
蘧然真梦午钟回，独倚风轩数落梅。鼻观得香无处觅，僧窗寂寂定初开。
野水旁邉不系舟，偶随波浪信沉浮。如今却向来时路，预买闲塘着狎鸥。
筠笼百里故人情，多病文园眼倍醒。未放茶瓯三百颗，梦魂先过小长汀。
老干疏枝不耐冬，喜闻芳信扰青红。应缘技痒争春力，不待铅华破晓风。
病眼逢花不忍窥，飞奴走送已嫌迟。定知着意怜纤瘦，不放春心落别枝。
诗才妙入江南画，画手工传渭北诗。一段澄心卷湘水，吟轩长对唤船时。
筠溪岸上千竿竹，梦想犹疑玉笋斑。只欠吾家小居士，杖藜风雨亦来还。
病着先寻丘首地，林松已约野僧栽。他年地下从诸老，何必人间咏八哀。
凝云飞雪暗乡城，摇想鸰原老弟兄。解道因风吹柳絮，诗成吟咏许谁听。
十年不踏横山路，日望白云千里思。宰木可围人更老，长镵犹记共栽时。
骥子摛词苦未工，粉袍勍敌气如虹。欲收一战追诸父，政恐神锥未易同。
青春不与老相期，归雁声中数别离。折柳西城真旦暮，镜中白髪已如斯。
穷秋璧月才圆后，犹忆桑弧初挂年。千里一尊懽稚子，祝君从我傲壶天。
西林叶幄已藏鸦，若比蜗牛信可夸。更约此君成莫逆，北窗髙卧看纷华。
浮木随流谁见招，春江无尽水云摇。只今瘴海投闲地，魑魅为邻盗正骄。
季子论才到履驹，十年不调可怜渠。自闻马祖今非佛，不似潜夫但著书。
史君同乐在春亭，吏退心田水様清。恰似春风吹百卉，白红无数不知名。
近水疏篱竹半侵，枝南枝北弄晴阴。不因老眼分明见，辜负凌寒一寸心。
不是先争特特开，只缘沙际欲春回。行人浪起空华想，一夜归心着梦催。
道者南行作胜缘，下穷有际上诸天。却来踏着铜峰路，可费虚抛买屐钱。
好手逢场了不同，五家宗外立家风。玿师一句当机语，不道杨岐栗棘逢。
剥啄君来破鬰陶，解包相对煑溪毛。一坡修竹无穷意，可但灵云只见桃。
白雾苍烟昼不分，竹风梢雨乱纷纷。杖藜来往成何事，添我胸中一壑云。
当年接翼上天池，旧事空存雁塔题。岂有新诗来渭北，谩令后学仰关西。
锦衣人逐惊沤散，丹旐歌随落照低。它日扁舟江上路，酸风吹泪过姑溪。
皮似稗柿松而剥，核如龙眼味甘鲜。满盘的皪如金弹，丛之分尝忆去年。
唤起田公趁晓耕，香云已带泻簷声。如何乞取摩空手，为挽天河洗甲兵。
群山带雨阴云重，沧海连天水气昏。遥想真人乘铁舸，往来三岛鬼神奔。
半夜逾城景象虚，雪山深处觜卢都。直饶一见明星悟，已是当时不丈夫。
唤作如如已变名，廓然无圣岂容情。其间妙叶皆同类，不有玄晖辨浊清。
光非照境境非存，光境俱忘复是痕。百鸟不来春已老，落华流水绕江村。
扫尽诸方路布禅，到头窼臼落雁边。台盘角畔重拈起，万里神光顶后全。
手携花鼓到城根，反著麻鞋过短门。笑把柴头书古字，大家来步月黄昏。
赤士才将画簸箕，乌鸡何事忽惊飞。自从题入新诗后，黄鹤楼前忘却归。
世出世间希有事，显发须凭过量人。只将补衮调羹手，拨转如来正法轮。
水底泥牛嚼生铁，憍梵钵提咬著舌。海神怒把珊瑚鞭，须弥山王痛不彻。
冲开碧落松千尺，截断红尘水一谿。不识本来真面目，将谓人题德峤诗。
今朝八月十有五，顾兔天边谁不睹。若非东土小释迦，放过长沙这老虎。
元宵佳节同欢乐，处处咸然无尽灯。火光烁破胜热面，夜神忽患冷头疼。
眼空宇宙浑无物，大坐当轩孰敢窥。选佛追官俱已了，同途把手不同归。
今朝又是四月一，那事全然没消息。衲僧皮草久不干，且喜日头东畔出。
稽首能度诸世间，无量殊胜福德聚。金轮统御四天下，普施群生安隐乐。
颠倒想生生死续，颠倒想灭生死绝。生死绝处涅槃空，涅槃空处眼中屑。
三转法轮于大千，其轮本来常清净。天人得道此为证，三宝于是现世间。
去年人看中秋月，今年人看中秋月。今年人是去年人，去年月是今年月。
腊月十五天降雪，为瑞为祥无空阙。文殊露出广长舌，普贤大士得一橛。
今朝腊月二十五，诸方尽唱云门曲。径山随例和一声，莫言楚石不当玉。
才方改岁贺新年，今朝又是二月一。入所证处没商量，摩诃般若波罗蜜。
毘蓝园里不曾生，双林树下何曾灭。不生不灭见瞿昙，眼中又是重添屑。
四月十五这公案，七月十五方结绝。即今这里许多人，人人有理难分雪。
处处真，处处真，尘尘尽是本来人。真实说时声不现，正体堂堂没却身。
大家泼一杓恶水，洗涤如来净边垢。垢尽众生烦恼除，狐貍便作师子吼。
镇州萝卜从来大，青州布衫斤两明。衲子聚头求的旨，却似蚊虻咬铁钉。
芭蕉无耳闻雷开，葵华无眼随日转。释迦老子亦无生，每岁今朝浴一遍。
黄龙此语盖天地，从来缜密不通风。后昆随例承其响，总道猫儿解捉虫。
如人持尺量虚空，复有随行计其数。虚空边际不可得，吾君寿量亦如是。
一个驴鸣两个贼，堪与诸方为轨则。正贼草贼不须论，大施门开无壅塞。
善法堂前瑞气新，天书来自九重城。唯凭一句无私语，上祝吾皇亿万春。
干峰洗面摸著鼻，云门吃饭咬著沙。二人蓦地相逢著，元来却是旧雠家。
洞山万里一条铁，浏阳一击百杂碎。云门关字常现前，翠岩眉毛在不在。
或是或非人不识，逆行顺行天莫测。隔山人唱鹧鸪词，错认胡笳十八拍。
荆棘林中善卷舒，更于骊颔探神珠。南山鼈鼻活拈得，乘兴犹来捋虎须。
休夸棒下无生忍，拨置当阳掣电机。未屙已前蓦提得，一击自然亡所知。
俊鹞不打篱边兔，猛虎终不食伏肉。毛头星现北斗前，把断天关幷地轴。
以字不成八字非，烁迦罗眼不能窥。一毛头上重拈出，忿怒那咤失却威。
心空及第无阶级，直下忘怀罪性空。一念廓然三际断，千差万别尽圆通。
针锋头上透天关，著意忘怀两不堪。直下早逾千万劫，即今成佛未同参。
插一枝草建梵刹，破妄想尘出经卷。饶益广大诸有情，成就无边希有事。
聊闻举著便承当，好肉无端已剜疮。著眼机轮上头看，方知两两不成双。
即心即佛莫妄求，非心非佛休别讨。红炉焰上雪华飞，一点清凉除热恼。
行不到处说不难，说不到处行不难。行说难到不难到，拈却门前大案山。
妄心颠倒造诸业，回趣真乘即忏摩。真妄两头俱透脱，海南东畔是新罗。
大根大器大丈夫，不越一念了大事。三世诸佛立下风，此人堪作如来使。
清净慈门刹尘数，共生如来一妙相。一一诸相莫不然，是故见者无厌足。
举头忽睹明星现，因兹眼病见空华。今日还渠旧光彩，碧眸炯炯照尘沙。
夷门昔日呈家丑，拈出无边栗棘蓬。今日瓯峰孤顶上，幸然无事又相逢。
利刃有蜜不须舐，蛊毒之家水莫尝。不舐不尝俱不犯，端然衣锦自还乡。
老汉才生便著忙，周行七步似颠狂。赚他无限痴男女，开眼堂堂入镬汤。
两处牢关击不通，纤尘不动自乖宗。忽然业镜使杂碎，黄面矍昙失却踪。
金鼇一掣沧溟竭，徒自悠悠泛小舟。今日烟波无可钓，不须新月更为钩。
觅心无处更何安，嚼啐通红铁一团。从使眼开张意气，争如不受老胡谩。
见得分明识得亲，举来犹自涉涂程。直饶不犯毫芒者，也是拈𫗰舐指人。
哑子得梦与谁说，起来相寻眼麻弥。已向人前输肺腑，从教他自觅便宜。
若将此语定纲宗，孤负明招独眼龙。笑里忽分泥水路，方知千里共同风。
第七烟菟没尾巴，食牛之气已堪夸。丛林悱悱争唇吻，几个行人得到家。
倒腹倾肠说向君，不知何物尚沈吟。而今便好猛提取，付与世间无事人。
身上著衣方免寒，口边说食终不饱。大唐国里老婆禅，今日为君注破了。
昧却当阳个一著，牵来拽去互施呈。不知除却王维手，更有何人画得成。
五月五日午时书，赤口毒舌尽消除。更饶急急如律令，不须门上画蜘蛛。
劝君不用苦劳神，唤作平常转不亲。冷淡全然没滋味，一回举起一回新。
深浅聊将拄杖探，忽然平地起波澜。倾湫倒岳惊天地，到海方知彻底干。
天下禅和说勘破，争知赵州已话堕。引得儿孙不丈夫，人人点过冷地卧。
文远修行不落空，时时瞻礼紫金容。赵州拄杖虽然短，脑后圆光又一重。
参见南泉王老师，镇州萝卜更无私。拈来塞断是非口，雪曲阳春非楚词。
涂路波咤数十州，传言送语当风流。不知脚下泥生刺，蹋著锥人脚指头。
凿坏十方常住地，三钱使尽露尸骸。罗山古佛虽灵验，未免将身一处埋。
出门握手话分携，古路迢迢去莫追。却笑波心遗剑者，区区空记刻舟时。
钟声披起鬰多罗，碧眼胡儿不奈何。一箭双雕随手落，拈来元是栅中鹅。
俊哉一跃透重渊，霹雳追之去不还。却笑龙门烧尾者，依前点额在波澜。
南泉打破闲家具，浩浩诸方作话看。今日为君重举过，明明历历不颟顸。
对众全提摩竭令，岂是闲开两片皮。喝下瞎驴成队走，梦中推倒五须弥。
暗中携手上高山，及至天明各自行。无限中涂未归客，明明开眼堕深坑。
阳焰何曾能止渴，画饼几时充得饥。劝君不用栽荆棘，后代儿孙惹著衣。
眼中无翳休挑刮，镜上无尘不用磨。信脚出门行大路，横担拄杖唱山歌。
境话会来虽未是，却问如今作么生。清凉元本鼻头直，夹山依旧两眉横。
一气转一大藏教，顿渐偏圆权与实。无边妙义炳然彰，元来一字也不识。
先师会里呈真处，临济堂前吃菜时。连此三回露拴索，咄这缘台盘乞儿。
夜半明星当午现，愚夫犹待晓鸡鸣。可怜自屎不知臭，又欲重新拈似人。
提起须弥第一槌，电光石火太迟迟。象王行处狐踪绝，师子咆哮百兽危。
祖父田园都卖了，四边界至不曾留。奈何犹有中心树，恼乱春风卒未休。
新妇骑驴阿家牵，步步相随不著鞭。归到画堂人不识，从今嬾更出门前。
猛焰不容蚊蚋泊，大海那能宿死尸。任是三头幷六臂，望风无不竖降旗。
巍巍一座大弥卢，荷负非干气力粗。纵使不随言语会，却来当面受涂糊。
古庙里头回避得，纸钱堆畔暗嗟吁。闲神野鬼皆惊怕，只为渠侬识梵书。
望州乌石与僧堂，业识茫茫不可当。提起衲僧拄杖子，五湖四海沸如汤。
痴人面前休说梦，生铁团上须寻缝。明明说与却佯聋，只管外边闲打哄。
总道见桃华悟道，此语不知还是无。茫茫宇宙人无数，那个男儿是丈夫。
夺得骊珠即便回，小根魔子尽疑猜。拈来抛向洪波里，撒手大家空去来。
忽尔出门先见路，才方洗脚便登船。神仙秘诀真堪惜，父子虽亲不可传。
瞎驴一跳众皆惊，正法那堪付与人。三要三玄俱丧尽，堂堂摆手出重城。
撦破云门一柄扇，拗折干峰一条棒。二三千处管弦楼，四五百条华柳巷。
见色明心事已差，闻声悟道更交加。观音妙智慈悲力，荆棘林生优钵化。
天地同根伸一问，未曾擡步已亡家。无阴阳处华重发，玉本无瑕却有瑕。
玄沙三种病人话，透出云门六不收。莫待是非来入耳，从前知己返为雠。
赤肉团边用得亲，主宾有理各难伸。两个驼子相逢著，世上如今无直人。
有时笑兮有时哭，悲喜交幷暗催促。此理如何举同人，断弦须得鸾胶续。
杀人须是杀人汉，当下一刀成两段。头臂虽亏剑刃锋，何似秦时𨍏轹钻。
兔角龟毛眼里栽，铁山当面势崔嵬。东西南北无门入，旷劫无明当下灰。
燕坐道场经十劫，一一从头俱漏泄。世间多少守株人，掉棒拟打天边月。
荷叶团团团似镜，菱角尖尖尖似锥。风吹柳絮毛毬走，雨打梨花蛱蝶飞。
华阴山前百尺井，中有寒泉彻骨冷。谁家女子来照影，不照其余照斜领。
掌内摩尼曾不顾，谁能护惜娘生袴。浮杯不会老婆禅，直至如今遭点污。
电光石火尚犹迟，猗死禅和那得知。转面回头拟寻讨，夕阳已过绿梢西。
眼光烁破四天下，婆子拳头没缝罅。当机觌面事如何，猛虎脊梁谁解跨。
一堆红焰亘晴空，不问金𨱎铁锡铜。入里尽教成水去，那容蚊蚋泊其中。
崎崎岖岖平坦坦，平坦坦处甚崎岖。蓦地跛驴能蹴蹋，抹过追风天马驹。
大根大器大力量，荷担大事不寻常。一毛头上通消息，遍界明明不覆藏。
骨肉都还父母了，不知那个是那咤。一毛头上翻身转，一一毛头浑不差。
言前荐得已天涯，句后承当路转赊。一击铁关如粉碎，水天空阔雁行斜。
不于三界现身意，棹举何如愦愦时。寄语轩中燕坐者，好看新月下前谿。
人言至乐在此谷，孰信乐为谷所移。以乐均施不乐者，方名真乐丈夫儿。
紫岩分惠建谿茗，妙喜答以青州衫。得人一牛还一马，前三三与后三三。
毛锥子上通消息，争似亡言绝见知。后夜一轮空界月，清光千里共依依。
上苑玉池方解冻，人间杨柳又垂春。山堂尽日焚香坐，长忆毘耶多口人。
一毛头上无边刹，决定识情难测量。直下不生邪险见，壶中日月自然长。
长乐沙坑郑了然，不依本分要参禅。自言已到无参处，哥罗管尔米疆年。
说不到处著一句，风前截断千差路。超佛越祖只如今，壁立万仞无回互。
一棒打破生死窟，当时凡圣绝行踪。返笑赵州心不歇，老来犹自走西东。
面门竖亚摩醯眼，肘后斜悬夺命符。瞎却眼，解却符，赵州东壁挂葫芦。
龟毛拈得笑咍咍，一击万重关锁开。庆快平生在今日，孰云千里赚吾来。
万仞崖头解放身，起来依旧却惺惺。饥餐渴饮浑无事，那论昔人非昔人。
一口吞尽三世佛，正是吾家客作儿。争似璞禅无用处，一毛头上便忘机。
桶底脱时大地阔，命根断处碧潭清。好将一点红炉雪，散作人间照夜灯。
坐断金轮第一峰，千妖百怪自潜踪。年来又得真消息，说道杨岐正脉通。
正觉山前折却本，三七日内心头闷。却来鹿苑讨便宜，好与拽翻椎一顿。
来时已没当门齿，去时唯有一只履。葱岭那边逢宋云，十分彰露丑举止。
担柴卖火村里汉，舌本澜翻不奈何。自道来时元没口，却能平地起风波。
蓦口一桡玄路绝，药山之道始流传。离钩三寸无消息，觉海方乘般若船。
惯说五家宗派禅，不将玄妙与人传。晚年一处真奇特，食罢长伸两脚眠。
庞老曾升马祖堂，西江吸尽更无双。而今妙喜朱居士，觌面分明不覆藏。
两耳卓朔口门窄，两眼皮薄鼻露窍。一生舌本谩澜翻，何曾唱得胡家调。
吾于闽有大因缘，夜梦昼思无间然。他日定归洋屿去，楞伽室内作终焉。
普提宿将坐重围，劫外时闻木马嘶。寸刃不施魔胆碎，望风先已竖降旗。
一刀截断生死路，摩醯正眼顶门开。无边业障俱锁殒，寒山拾得在天台。
佛之一字尚不喜，有何生死可相关。当机觌面难回互，说甚楞严义八还。
青毡本是吾家物，今日重还旧日僧。珍重圣恩何以报，万年松上一枝藤。
盖天盖地那一著，无今无古绝承当。谩将分付密禅者，一任诸方乱度量。
瞎驴灭却正法眼，临济宗风始大张。可怜裨贩如来者，尽将盖覆错商量。
担柴卖火村里汉，舌本澜翻不奈何。自道来时元没口，却能平地起风波。
即心即佛莫妄求，非心非佛休别讨。红炉燄上雪花飞，一点清凉除热恼。
蓦口一桡玄路绝，药山之道始流传。离钩三寸无消息，觉海说乘般若船。
通身一具金锁骨，堪与人天为规则。要识临济小厮儿，便是当年白拈贼。
柏子拈来香满庐，蒲团静里结跏呋。三年过眼千千卷，此际分明一字无。
浓将红粉傅了面，满把真珠盖却头。不识佳人真面目，空教人唱小凉州。
竿头崖头撒手去，阆州澧州寻路归。廉纤脱尽全机露，八角磨盘空里飞。
带雪含霜半倚篱，横斜影里露仙姿。前村昨夜春来了，竹屋老僧犹未知。
明宣一道聪明呪，暗写两行灵宝符。谩道骑鲸游六合，何曾有梦到华胥。
闹篮方喜得抽头，退鼓而今打未休。莫把乳峰千丈雪，重来换我一双眸。
两手擎来教放下，空身立地更疑猜。根尘识界无寻处，多谢春风烂漫开。
刹刹尘尘见不难，头陀何苦被他瞒。当初若论收奸细，莫把瞿昙做佛看。
日暖风和景更奇，华华草草露全机。荼蘼一阵香风起，引得游蜂到处飞。
映林映日一般红，吹落吹开总是风。可惜撷芳人不见，一时分付与游蜂。
截断从教来衮衮，随流未必去滔滔。青山长锁欲飞势，沧海合知来处高。
漏传长乐未央静，月泻甘泉太液秋。夜半乐声回步辇，唤回三十六宫愁。
两指斤开权撮起，一毛头上为吹开。这回不在身边立，休说清风徧九垓。
未曾拈出定盘星，多少行家怨不平。待得权衡地就手，方知斤两自分明。
认得斑斑急上弦，吼风一镞去惊天。近前子细来观觑，谁把蓝田石射穿。
风月山川共一家，谁来语下定龙蛇。太白不曾登便殿，笔头昨夜自生花。
一足垂来亲点眼，岭头功德已圆成。长髭只怕精神露，却指红炉片雪轻。
以何为体呵呵笑，推倒当头陷虎机。鸟带香从花里出，龙含雨向洞中归。
黄鹤楼前题一篇，无限措大失平仄。长沙一只眼长长，今古何曾有踪迹。
指点深红与昔同，更无夭艳在芳丛。南泉笑里移春去，留得残红醉蜜蜂。
蒙头不觉齁齁睡，开眼从教燄燄红。若谓平常便无事，须防豆爆冷灰中。
信手挥来一一亲，祇林剑下绝烟尘。行徧天台幷雁荡，归来重看锦江春。
血盆似口剑如牙，竭世枢机未足夸。亲到龙潭龙不现，者回失却眼中花。
冰棱锁断长河口，不见人从鸟道来。一阵风回修竹里，玉阑干上雪成堆。
七宝杯酌葡萄酒，金花纸写清平词。春风院静无人见，闲把君王玉笛吹。
脱得边城戍役身，却来偷赏上园春。御街前畔低声语，不觉冲他貌事人。
牙根烂嚼真弥勒，腹里横吞老释迦。大地虚空皆得饱，这回不到负檀家。
一雨一阴风未和，春从不快里消磨。桃花暗已随流水，空使刘郎惆怅多。
赤脚波斯入大唐，一家有事百家忙。而今四海清如镜，率土普天归我王。
酷暑如焚不易禁，炎炎赫赫欲流金。夜明帘外无人到，灵木超然转绿阴。
灵云一笑见桃花，三十余年始到家。从此春风春雨后，乱随名字落天涯。
县吏追呼不暂停，争如长往事分明。从前有个无生曲，且喜今朝调已成。
半在河南半在北，一片虚凝似墨黑。冷地思量愁杀人，叵耐云门这老贼。
小林三拜得吾髓，鹫岭拈花一笑新。莫谓藏身无影迹，月明照见夜行人。
前身姑射冰相似，今代潘妃玉不如。坐对真成在江国，淡烟微雨暗扶疏。
可是伤春故癯瘦，未应无意作娉婷。不须更向岭头觅，只此松煤更典型。
粉翼琼须似剪裁，飞飞自远逐香来。花间得意情多恨，应笑王孙𣨼酒杯。
座下闻经本至诚，改头易面悟前身。信知大道无难事，一念真如雉化人。
绿荫深处汝行藏，风露从来是稻粱。莫倚高枝纵繁响，也宜回首顾螳螂。
城角巍栏见海涯，春风帘幕暖飘花。云烟断处沧波阔，一簇楼台十万家。
月疑宫阙下银潢，碧转栏干万顷光。我是水晶宫里客，倚楼犹自羡沧浪。
池上春风动白苹，池边清浅见金鳞。新波已纵游鱼乐，调笑江头结网人。
当时仓卒倚鸿筹，清白堪封万户侯。陵谷已非家世远，画桥依旧水东流。
五柳先生倦折腰，孤眠千载仰风标。青衫令尹头如雪，不厌朝昏过此桥。
清入栏干酒易醒，春风杨柳几沙汀。平沙抵得潇湘阔，祇欠螺峰数点青。
瑶台归去鹤空还，一曲霓裳落世间。秋雨几番黄叶落，朝云应欠到香山。
玉颜羞见锦衣侯，草木烟封雨锁愁。不似田文门下客，一贫一富不知羞。
政拙惭无善最闻，但欣青嶂对谁门。公余静室聊观易，客到廉堂谩洁罇。
我听风篁是梵音，如何俗耳等闲闻。自来击处无人会，千古知心只此君。
密密堂堂悟有时，躁求那便契精微。凭谁举似圆居士，好助香岩证上机。
一官塞北似飘蓬，邂逅威严霁弱翁。它日若陪林下客，亦能把钓待秋风。
鹏飞初不碍蒿蓬，自拟归休慕仲翁。况有仙姿标洞府，泠然御寇已乘风。
凉飚此夕何佳哉，万里朱炎去不来。吹入离人多少恨，却将魂梦到阳台。
萧萧初觉澹云轻，飒飒如闻转树声。收拾光辉浑在眼，应知骑省赋初成。
窗外时闻一叶落，槐阴惊起几蝉鸣。秋风定是多情物，解作离肠欲断声。
云卷天高鸟鹊飞，满庭槐影转风枝。可怜秋色谁分付，正是安仁作赋时。
侍中宅畔千余朵，兴庆池边四五枝。何似城南王处士，满园无数鬬新奇。
无奈狂风日日催，东君欲去复徘徊。应缘众卉羞相并，故遣妖姿最后开。
半醉西施晕晓粧，天香一夜染衣裳。踌蹰欲画无穷意，笔法何人继赵昌。
车骑雍容驻道傍，小园寻胜见花王。应知异日传佳句，处处人称黄四娘。
恰恰清明昨夜过，海棠幽独占春多。杜陵不是无心赋，才薄难工奈若何。
欲识东君用意工，故将残叶衬轻红。可怜雨洗胭脂湿，只怕风吹翠幄空。
飞花两岸照船红，百里榆堤半日风。卧看满天云不动，不知云与我俱东。
巧画无盐丑不除，此花风韵更清姝。从教变白能为黑，桃李依然是仆奴。
病见昏花已数年，只应梅蕊固依然。谁教也作陈玄面，眼乱初逢未敢怜。
粲粲江南万玉妃，别来几度见春归。相逢京洛浑依旧，唯恨缁尘染素衣。
含章檐下春风面，造化功成秋兔毫。意足不求颜色似，前身相马九方皋。
自读西湖处士诗，年年临水看幽姿。晴窗画出横斜影，绝胜前村夜雪时。
高花玉质照穷臈，破雪数枝春已多。一时倾倒东风意，桃李争春奈晚何。
碎身鹰犬惭何忍，埋骨诗书事亦微。霜露深林可终岁，雌雄暖日莫忘机。
中庭淡月照三更，白露洗空河汉明。莫遣西风吹叶尽，却愁无处著秋声。
乱眼龙蛇起平陆，前身羲献已黄墟。客来空认袁公额，泪尽惭无杨恽书。
量才不数制鱼额，四海神交顾建康。但见横行疑长躁，不知公子实无肠。
雨意欲成还未成，归云却作伴人行。依然壤郭中牟县，千尺浮屠管送迎。
杨柳招人不待媒，蜻蜓近马忽相猜。如何得与凉风约，不共尘沙一并来。
街头女儿双髻鸦，随蜂趁蝶学夭邪。东风也作清明节，开遍来禽一树花。
卷地风抛市井声，病夫危坐了清明。一帘晚日看收尽，杨柳微风百媚生。
朝来庭树有鸣禽，红绿扶春上远林。忽有好诗生眼底，安排句法已难寻。
忆看梅雪缟中庭，转眼桃梢无数青。万事一身双鬓发，竹床欹卧数窗櫺。
柳送腰支日几回，更教飞絮舞楼台。颠狂忽作高千丈，风力微时稳下来。
门前柿叶已堪书，弄镜烧香聊自娱。百世窗明窗暗里，题诗不用著工夫。
琢句不成添鬓丝，且搘筇杖看云移。槐花落尽全林绿，光景浑如初夏时。
窗间光影晚来新，半幅溪藤万里春。从此不贪江路好，剩拚心力唤真真。
夺得斜枝不放归，倚窗承月看熹微。墨池雪岭春俱好，付与诗人说是非。
层层水落白滩生，万里征鸿小作程。日暮微风过荷叶，陂南陂北听秋声。
酒酣耳热不能歌，奈此一川黄菊何。卧听西风吹好句，老夫无恨幕生波。
酴醾花底当年事，夜雪模糊照酒阑。北省今朝枝上雪，还揩病眼作花看。
东风吹雨小寒生，杨柳飞花乱晚晴。客子从今无可恨，窦家园里有莺声。
海棠脉脉要诗催，日暮紫绵无数开。欲识此花奇绝处，明朝有雨试重来。
不见海棠相似人，空题诗句满花身。酒阑却度荒陂去，驱使风光又一春。
三月碧桃惊动人，满园光景一时新。剩倾老子樽中玉，折尽残枝不要春。
一樽相属莫辞空，报答今朝吹面风。自唱新诗与明月，碧桃开尽曲声中。
不须杯勺了三冬，旋作蓬斋待朔风。会有打窗风雪夜，地炉孤坐策奇功。
小儒避贼南征日，皇帝行天第一春。走到邓州无脚力，桃花初动雨留人。
千里空携一影来，白头更著乱蝉催。书生身世今如此，倚遍周家十二槐。
瓦屋三间宽有余，可怜小陆不同居。易求苏子六国印，难觅河桥一字书。
莫嫌啖蔗佳境远，橄榄甜苦亦相并。都将壮节供辛苦，准拟残年看太平。
皇家卜年过周历，变故未必非天仁。东南鬼火成何事，终待胡锋作争臣。
杨刘相倾建中乱，不待白首今同归。只今将相须廉蔺，五月并门未解围。
不须夜夜看太白，天地景气今如斯。始行夷狄相攻策，可惜中原见事迟。
诏书忧民十六事，父老祝君一万年。白发书生喜无寐，从今不仕可归田。
范公深忧天下日，仁祖爱民全盛年。遗庙只今香火冷，时时风叶一骚然。
诸葛经行有夕风，千秋天地几英雄。吊古不须多感慨，人生半梦半醒中。
槐树层层新绿生，客怀依旧不能平。自移一榻西窗下，要近丛篁听雨声。
客子今年驼褐宽，邓州三月始春寒。帘钩挂尽蒲团稳，十丈虚庭借雨看。
绝爱公家花气新，一林清露百般春。是中宴坐应容我，只恐微风唤起人。
丈人延客非俗物，百和香中进一杯。乞取齐奴锦步障，与春遮断晓风来。
谁见繁香度牖时，碧天残月映花枝。固应撩我题新句，压倒韦郎宴寝诗。
简斋居士不饮酒，一入香林更不醒。驱使小诗酬晓露，绝胜辛苦广骚经。
虚庭散策晚凉生，斟酌星河亦喜晴。不记墙西有修竹，夜风还作雨来声。
待到天公放月时，东家乔柏两虬枝。悬知满地疏阴处，不及遥看突兀奇。
邂逅今朝一段奇，从来华屋不关诗。诸君且作留连意，正是微风到竹时。
浩浩白云溪一色，冥冥青竹鸟三呼。只今那得王摩诘，画我凭栏觅句图。
云起炉山久未移，功名不恨十年迟。日斜疏竹可窗影，正是幽人睡足时。
万卷吾今一字无，打包随处野僧如。短檠未尽残年债，欲问班生试借书。
中兴天子要人才，当使生擒颉利来。正待吾曹红抹额，不须辛苦学颜回。
忆昔甲辰重九日，天恩曾与宴城东。龙沙此日西风冷，谁折黄花寿两宫。
三面青山围竹篱，人间无路访安危。扶筇共坐槎牙石，涧水悲鸣无歇时。
闲行涧底采菖蒲，千岁龙蛇抱石𦡱。明朝却觅房州路，飞下山颠不要扶。
修竹林边烟过迟，幅巾藜杖立疏篱。恨无顾陆同携手，写取孙郎觅句诗。
梅花乱发雨晴时，褪尽红绡见玉肌。醉中忘却头边雪，横插繁枝归竹篱。
少年走马洛阳城，今作江边瓶锡僧。说与虎头须画我，三更月里影崚嶒。
来日安榴花尚稀，压墙丹实已垂垂。何时著我扁舟尾，满袖西风信所之。
只今当代功名手，不数平生粥饭僧。独立江风吹短发，暮云千里倚崚嶒。
平生不得吟诗力，空使秋霜入鬓垂。太岳峰前满尊月，为君聊复一中之。
岳阳楼前丹叶飞，栏干留我不须归。洞庭镜面平千里，却要君山相发挥。
万里江湖憔悴身，冬冬街鼓不饶人。只愁一夜梅花老，看到天明付与春。
天公恶剧逐番新，赖是今年有主人。君子亭中眠白昼，燕公楼上眺青春。
祝融回禄意佳哉，挽我梅花树下来。一夜东风不知惜，月明满树十分开。
斫竹和梢编作篱，微风如在竹林时。无人来访庞居士，晚日疏阴光陆离。
入山从此不须深，君子亭中人不寻。青竹短篱围昼静，梅花两树照春阴。
西园芳气雨余新，唤起亭中入定人。为报使君多酿酒，梅花落尽不关春。
扬州云气鬰佳哉，百虑方横吉语来。却看诗书安隐在，竹篱阴里得时开。
危楼只隔一重篱，谁见扶筇独上时。如许江山懒搜句，燕公应笑我支篱。
欲识道人门径深，水仙多处试来寻。青裳素面天应惜，乞与西园十日阴。
昨日梅花犹可攀，今朝残萼便斓班。群仙已御东风去，总脱绛袂留林间。
二月巴陵日日风，春寒未了怯园公。海棠不惜臙脂色，独立蒙蒙细雨中。
风雨门前十日泥，荒街相伴只筇枝。从今老子都无事，落尽园花不赋诗。
晓窗飞雪惬幽听，起觅新诗自启扃。不觉高轩墙外过，贪看万鹤舞中庭。
堪笑臞仙也耐寒，飞花端合上楼看。深知壮观增诗律，洗尽元和到建安。
敲门俗子令我病，面有三寸康衢埃。风饕雪虐君驰去，蓬户那无酒一杯。
独凭危堞望苍梧，落日君山如画图。无数柳花飞满岸，晚风吹过洞庭湖。
楚酒困人三日醉，园花经雨百般红。无人画出陈居士，亭角寻诗满袖风。
爱把山瓢莫笑侬，愁时引睡有奇功。醒来推户寻诗去，乔木峥嵘明月中。
鼓发嘉鱼千面雷，乱帆和雨向湖开。何妨南北东西客，一听湘妃瑶瑟来。
雨打船蓬声百般，白头当夏不禁寒。五湖七泽经行遍，终忆吾乡八节滩。
清露香浮黄玉枝，使君未到意低迷。极知有日交铜虎，可使无情向木犀。
国香薰坐先生醉，秋叶藏花客子迷。驱使晚风同胜地，东轩不用镇帷犀。
香遍东园花一枝，寻花觅路忽成迷。先生莫道心如铁，喜气朝来横角犀。
我丈风流元祐枝，晴轩雨雹笔端迷。从容文武一时了，赋罢木犀观水犀。
武林曾识最高枝，百感重逢岁月迷。向日擘牋须彩凤，如今执楯要文犀。
西风吹日弄晴阴，酒罢三巡湖海深。岳阳楼上登高节，不负南来万里心。
二士相随风满巾，两禅同队景弥新。但得黄花不牢落，莫嫌惊倒岳州人。
伊轧篮舆不受催，湖南秋色更佳哉。青裙玉面初相识，九月茶花满路开。
客子山行不觉风，龙吟虎啸满山松。纶巾一幅无人识，胜业门前听午钟。
天上房星空不动，人间画马亦难逢。当年笔下千金鹿，此日窗前八尺龙。
三枝筇竹兴还新，王丈席兄俱可人。侨立司州溪水上，吟诗把酒对青春。
一杯节酒莫留残，坐看新年上鬓端。只恐梅花明日老，夜瓶相对不知寒。
万里乡山路不通，年年佳节百忧中。催成客睡须春酒，老却梅花是晓风。
笋舆碍石一悠然，正月微风意已便。桃花向来浑不数，山中时见绝堪怜。
春风漠漠野人居，若使能诗我不如。数株苍桧遮官道，一树桃花映草庐。
荒村终日水车鸣，陂北陂南共一声。洒面风吹作飞雨，老夫诗到此间成。
山翁见客亦欣然，好语重重意不传。行过竹篱逢细雨，眼明双鹭立青田。
不管先生巾欲摧，雨中艇子便撑开。青山隔岸迎人去，白鹭冲烟送酒来。
周子𥬠中早得春，唤人同渡一溪云。贪看雨歇前峰变，不觉斟时已十分。
心折零陵霜入鬓，更修短札问何如。江湖不是无来雁，只惯平生作报书。
芭蕉急雨三更闹，客子殊方五月寒。近得会稽消息否，稍传荆渚路歧宽。
黄昏吹角闻呼鬼，清晓持竿看牧鹅。蚕上楼时桑叶少，水鸣车处稻苗多。
谏议遗踪尚可望，曳裾不必效邹阳。但修天爵膺人爵，始信书堂有玉堂。
江边终日水车鸣，我自平生爱此声。风月一时都属客，杖藜聊复寄诗情。
点检行年书阀阅，山中共赋几篇诗。如今未有惊人句，更待秋风生桂枝。
宅图不必烦丘令，已卜坡东涧水边。更与我为烧药灶，只愁君要买山钱。
紫阳山下闻皇牒，地藏阶前拜诏书。乍脱绿袍山色翠，新披紫绶佩金鱼。
风送孤篷不可遮，山中城里总非家。临行有恨君知否，不见篱前稻著花。
陇云知我欲船开，飞过江东还复回。不似周颙趋阙去，山灵应许却归来。
旌旗翻日淮南道，兴罢归来雪一船。正有佛光无处著，独将佳句了山川。
过峡新图世所传，峡中犹说泛舟仙。柱天勋业须君了，借我茅斋看十年。
小谢为州不废诗，庭中草木有光辉。一林风露非人世，更著梅花相发挥。
使君堂上无俗客，白白青青两胜流。添得吟诗老居士，千年一笑泽南州。
雪里芭蕉摩诘画，炎天梅蕊简斋诗。它时相见非生客，看倚瑯玕一段奇。
幽人病起山深处，小院鸦鸣日午时。六尺屏风遮宴坐，一帘细雨独题诗。
折得岭头如玉梅，对花那得欠清杯。不烦白水真人力，便有青州从事来。
康州艇子来不急，过岸橹声空复长。百尺楼头堪望远，淡烟斜日晚荒荒。
已费天工十日晴，今朝小雨送潮生。转头云日还如锦，一抹葱珑画不成。
寂寂孤村竹映沙，槟榔迎客当煎茶。岭南二月无桃李，夹路松开黄玉花。
雁荡山中逢晚雨，灵峰寺里借绳床。只应护得纶巾角，还费高僧一炷香。
已过长溪岭更危，伏龙莽莽向川垂。斜阳照见林中石，记得南山隐去时。
铁面苍髯洛阳客，玉颜红领会稽仙。街头相见如相识，恨满东风意不传。
画取维摩室中物，小瓶春色一枝斜。梦回映月窗间见，不是桃花与李花。
漠漠河西尘几重，年来画马亦难逢。题诗记著今朝事，同看联翩五匹龙。
分明楼阁是龙门，亦有溪流曲抱村。万里家山无路入，十年心事有谁论。
两公得我色敷腴，藜杖相将入画图。我已梦中都识路，秋风举袂不踟蹰。
奕奕天风吹角巾，松声水色一时新。山林从此不牢落，照影溪头共六人。
残年不复徙他邦，长与两禅同夜缸。坐到更深都寂寂，雪花无数落窗前。
无住庵前境界新，琼楼玉宇总无尘。开门倚杖移时立，我是人间富贵人。
卷中衮衮溪山去，笔下明明开辟初。不肯一裈为妇计，俞郎作意未全疏。
万壑分烟高复低，人家随处有柴扉。此中只欠陈居士，千仞岗头一振衣。
一枝斜映佛前灯，春入铜壶夜不冰。昔岁曾游大庾岭，今年聊作小乘僧。
四月江南黄鸟肥，樱桃满市粲朝晖。赤瑛盘里虽殊遇，何似筠笼相发挥。
无住庵中老居士，逢春入定不衔杯。文殊罔明俱拱手，今日花枝唤得回。
一自胡尘入汉关，十年伊洛路漫漫。青墩溪畔龙钟客，独立东风看牡丹。
三尺清池窗外开，茨菰叶底戏鱼回。雨声转入浙江去，云影还从震泽来。
黯黯当窗云不驱，不教风日到琴书。只今老子风流地，何似茅山陶隐居。
庭叶珑珑晓更青，断云吐日照寒厅。只应未上归田奏，贪诵楞伽四卷经。
寂寂东轩晨起迟，蒙茏草木暗疏篱。风来众绿一时动，正是先生睡足时。
白发飘萧一病翁，暮年身世药瓢中。芙蓉墙外垂垂发，九月凭栏未怯风。
人间跌宕简斋老，天下风流月桂花。一壶不觉丛边尽，暮雨霏霏欲湿鸦。
娥眉淡淡自成粧，驿使还家空断肠。脂粉不施憔悴尽，失身未嫁易元光。
高枝已约风为友，密叶能留雪作花。昨夜常娥更潇洒，又携疏影过窗纱。
天遣幽花两度开，黄昏梵放此徘徊。不教居士卧禅榻，唤出西厢共看来。
西园冠盖坐生风，更欲长绳系六龙。惟有病夫能省事，北窗三友是过从。
壮夫三箭功名手，儒士百篇藜苋肠。莫道人人握珠玉，应须字字挟风霜。
自接曲生蓬户外，便呼伯雅竹床头。真逢幼妇著黄绢，直遣从事到青州。
鄂州迁客一花说，仇池老仙五字铭。并入晴窗三昧手，不须辛苦读骚经。
人间风露不到畹，只有酪奴无世尘。何须更待秋风至，萧艾从来不共春。
万里平生几蛇足，九州何路不羊肠。只应绿士苍官辈，却解从公到雪霜。
云气初看龙起湫，雨声旋听树惊秋。已教农父歌田守，更遣虞人信魏侯。
纪德刊碑不厌丰，龙眠深洞一言通。坐看绿浪摇千里，拔薤栽榆未当功。
爱歌纤影上窗纱，无限轻香夜遶家。一阵东风湿残雪，强将娇泪学梨花。
门外子规啼未休，山村日落梦悠悠。故园便是无兵马，犹有归时一段愁。
邺城台殿已荒凉，依旧山河满夕阳。瓦砾却镵今日砚，似教人世写兴亡。
半篙寒碧秋垂钓，一笛西风夜倚楼。多少巫山旧家事，老来分付水东流。
露侵驼褐晓寒轻，星斗阑干分外明。寂寞小桥和梦过，稻田深处草虫鸣。
红粧翠袖一番新，人向园林作好春。却笑华清夸睡足，只今罗袜久无尘。
恐是牡丹重换紫，又疑芍药再飞红。妖娆不辨桑间女，蔽芾深迷苎下翁。
水堂长日静鸥沙，便觉京尘隔鬓华。梦里不知凉是雨，卷帘微湿在荷花。
粲粲来禽已著花，芳根谁徙向天涯。好寻青李相遮映，风味应同逸少家。
楼迥云随画栱飞，卷帘又映雪晴时。千林冻解阴霾扫，放出青山分外奇。
明月楼前可万家，凤山庵下日初斜。风流耆旧消沉尽，空睇寒江耿暮霞。
四百余年鳄不归，七十二滩险莫支。千艘上下无倾欹，波间小艇理筩丝。
微官驱我走尘埃，每到林泉眼豁开。莲社未容书姓字，又随流水出山来。
三间茅屋独家村，风雨萧萧可断魂。旧日相如犹有壁，如今无壁更无门。
东风吹草绿离离，路入黄陵古庙西。帝子不知春又去，乱山无主鹧鸪啼。
黄云收尽绿针齐，江北江南水拍隄。野老扶携相告语，儿童今始识锄犁。
炼形仙入天聪洞，卓锡僧归石柱庵。穷胜不知天已晚，归来药径月盈篮。
敢祈方广现危梁，千古灯燃共此光。聊试茶花便归去，杖头挑得晚风凉。
矍铄平生善用兵，论他薏苡得贪名。不因渴骥遗踪在，谁识将军到底清。
浯溪未到已登临，笔力能穷造化心。我是零陵新逐客，披图一一可追寻。
与山分浅正伤神，蜡屐明朝陌上尘。谁写湘西清绝景，巧移林壑慰行人。
朝宗于海固愿也，一苇杭之如勇何。著浅惊呼过又喜，此生是等事尝多。
去日惊涛远拍天，飞廉几覆逐臣船。归舟陡顿能安稳，便觉君恩更焕然。
东坡遗物来归我，两手摩挲思不穷。举取吾家阿堵物，愧无青玉案酬公。
当门悬泉一线白，绕屋稻田千亩青。未论茯苓能解垢，且教月色满空庭。
玉井之泉汲又新，腐陈收拾已空囷。铁牛城下三年眼，剨见仇池社里人。
门庭桃柳人人护，焚屋新遭盗跖余。邻社萧条近尤剧，孙孙子子宝公书。
岭背泉甘陵谷迁，危亭圜顾尚依然。春兰秋菊无终古，地上居人世世贤。
为文赤壁并黄坂，奇韵平生想像中。延目练江咨逝水，举头碧落看飞鸿。
古风未必今人操，老气休祈大吏欢。扪腹定无奇士术，萧然且作野人看。
延陵乃有能诗鉴，子路犹为少读书。习气未忘番简册，白头稽古不应愚。
欲澜秋水剪瞳人，愁绝春山傚玉真。擘了荔支抛荳蔻，送钩非复近前嗔。
珠贯笋弯奇出伦，龙兰入缕叠文茵。芳年长好长欢夜，满意同心同梦人。
丝毫触石千山泽，喙吻传声万壑雷。信有藓书标洞府，不应俗驾半途回。
茂林翠𪩘碧潺湲，凉月白云飘素筵。几杖逍遥领其会，佳哉蒨绚有余妍。
云将𪿫车来御敌，雨师箭镞插于房。西成一颗望千滴，跋扈朱明未可量。
鸟咮倾蓝雨春霁，琼芳入眼雾冬昏。一枝肤雪壶中曜，静几低窗养晏温。
真态妖香自不言，斲冰修月妙无痕。直须哜啜松风碗，岂患诗魔渴醉魂。
稍费江南万侧厘，多誊符檄喻亡齐。宽然折箠可入汴，已见票姚擒日䃅。
祖生晚节并刘琨，独免声消贾谧尘。虎士淮淝初小捷，谢庭兰玉绝常伦。
抚编屡叹才谟远，早岁升堂拜若人。亹亹听言皆破的，龙蛇蟠屈负经纶。
奕枰著著穷机变，庖刃恢恢中会通。世俗吏能那并比，汗颜血指竟何功。
九原英魄谁能作，规略千条殆可寻。佐佑艰难揣夷狄，似兹举措好为霖。
熟美酣馨迸佳瑞，晕棱红碧化神工。根株肇自韩郎染，葩蘤人间一洗空。
沈芗亭北压栏杆，眩耀荧煌障幄宽。不薄官梅伴飞霰，只饶兰蕙楚骚寒。
庐陵涑水携参佐，媚紫娇黄左与姚。何物山丹衒流俗，雒生懊恼愠蓬飘。
江国緜蛮登俎味，篛缸渍畔糁盐醯。坐愚糜殒追时好，嗟汝头颅不自知。
獠羞峦错儒庖溽，熊掌大嗤牛尾狸。饫脔羊膀与驼跖，芳辛咀噍半酣宜。
崆峒日煖岚峦丽，章贡桃花春涨豪。避传封人候骢马，道旁武吏各鞬櫜。
贾生纂著五十八，元叹风规自伯喈。贪吏革心宽贬坐，顽甿耒耜不椎埋。
冷坐从嘲瓶井眉，俗流浅拙更忘遗。道鸣庶矣多闻力，建武官僚旧汉仪。
属词更听三年后，为善须无一念乖。孔里高高若崧岱，论思积习见岩崖。
越罗初御柳烟深，慵病相从老见寻。酒罢尘杯胶燥吻，春无顾借一分心。
何人亹亹共挥麈，有物娟娟散百花。不向个中吟蓓蕾，久晴风日涨尘沙。
墨绿螺青金翠耀，鬻讴沽笑泥娱遨。兹辰傥卜吾髯夜，陶写醉醒双凤嘈。
畸情灰灺妙龄怀，佳月澄虚适与偕。隐几嘘天嗒然趣，参同九锁启仙阶。
冶荡淹娴谁尔令，五陵妍𫘤可怜生。兰堂委巷喉呀啭，信有秦声非越声。
獐猎包羞爵秩加，舆人捧腹只呀呀。踏摇妍状当垆手，如许银钩殆可嘉。
不瑕彭泽愿言中，都冶姿年慧则通。揭调郡斋宾孺子，孅阿蒨粲驻芳踪。
鼓士扬桴警五更，爨清檠冷旋吹生。深衣乡彦都君子，摩厉三秋衒此行。
近岁颛门不读书，右文搜拔广该儒。立言不朽非吾任，贪叩玄门隐者庐。
一坐据梧床刃消，五星竞耀烛秋宵。扫厅禁近延僧孺，孰谓诗书避赋繇。
衣裳俎豆信华风，酒圣茶颠倚独松。夏屋渠渠听聚雨，数寻竹外泻琤淙。
长天顿改楚云容，初夕依微后搅空。点缀柳条纷若絮，未妨梅蕊衒芳丛。
薰膏佩服尤瑰靡，联踏春阳特衒骹。十里青楼玩芳月，西湖并舫恣娱遨。
湘累鞙佩南邦媚，天女襟期绝世芗。艺植便应弥九畹，孰知苓藿与詹糖。
天碧绡帱障铁牛，廛居烦促远林丘。赫炎炽景烘炀灶，怅望金飚玉露秋。
慨怅秦关旧侪侣，绫袍韘䪓火镰囊。南来放马遵舟楫，鲈鳜西风号本乡。
梅酽兰氲芍药清，旃檀婆律萃天馨。试开秦赵当年目，何藉珠帘翡翠屏。
曩间夏历标花候，粗尔陶巾漉酒巵。倣拟尘编谈世谛，何人才刃趁时机。
玉札丹砂宝易知，蜣蜋苏合粗擎斋。国医本草加繁悉，异域琛来献麝犀。
枿槎匪意称居士，馈橐谁家号智囊。鸢戾青云莫吁讶，雕逃炎热利深藏。
𬨎眇岂任胜妇职，春暾桃蓓未敷莲。月娥宫额噫神护，旖旎仙舲托使旃。
霰集柏杉霏靀松，瓦冰镌画叶柯葩。密移裁化钟纤巧，梁苑诗盟斲句佳。
墨迹扶疏冻未消，奇踪印纸镂刊雕。花宜道韫吟盐絮，压倒刘叉冰柱谣。
双纹八尺展雕床，莲艳方空夜玉香。雅秀冰姿延阁彦，岂应簪断作凄凉。
剧美温馨逞瑰媚，腻红殷紫叠重台。芳晨华月临春阁，倚丽凝娇岂易栽。
本自深山卧白云，偶然来此寄闲身。莫来问我禅兼道，我是吃饭屙屎人。
这汉从来没缝罅，五十六年成话霸。今朝死去见阎王，剑树刀山得人怕。
图秦争汉两无成，霸势先随玉斗倾。惟有乌江夜深浪，至今犹作楚歌声。
合掌仙峰插汉高，下临沧海压波涛。看来疑是金仙子，无相光辉礼玉毫。
留伴君家老圃芳，月中余荫带天香。愚公纵有移山力，不入当年花石纲。
蔽江载石巧玲珑，雨过嶙峋万玉峰。舻尾相衔贡天子，坐移蓬岛到深宫。
浮花浪蕊自朱白，月窟鬼方更奇绝。缤纷万里来如云，上林玉砌酣春色。
守令讲求争效忠，誓将花石扫地空。那知臣子力可尽，报上之德要难穷。
天为黎民生父母，胜景直须尽寰宇。岂同臣庶作园池，但隔墙篱分尔汝。
皇帝之圃浩无涯，日月所照同一家。北连幽蓟南交趾，东极蟠木西流沙。
是中嵩岳磨星斗，下视群山真培𪣻。千年老木矫龙蛇，天风夜作雷霆吼。
三月和风塞太空，天涯海角竞青红。不知花卉何远近，六合内外俱春容。
圣主胸襟包率土，天锡园池乃如许。坐观块石与根茎，无乃卑凡不足数。
饱食官吏不深思，务求新巧日孳孳。不知均是圃中物，迁远而近盖其私。
恭惟圣德高舜禹，一圃岂尝分彼此。世人用管妄窥天，水陆驱驰烦赤子。
安得守令体宸衷，不复区区踵前踪。但为君王安百姓，圃中无日不春风。
雨过西风作晚凉，连云老翠出新黄。清芬一日来天阙，世上龙涎不敢香。
不顾冬残自在妍，笑将疏影弄婵娟。小轩不用垂帘幕，我醉花香自得仙。
风回浪急月初圆，携得鱼竿下钓船。自是高歌星斗上，不须骑气夜行天。
樽酒源头一拜神，麕羊瓮茧便青春。当年旱魃矜余虐，祷去阳侯失旧津。
博带峩冠新庙像，长衫紫领乐耕民。雨旸从此如常德，愿作常山荐号人。
松篁拥翠入云间，雅称高人卷道闲。自是红尘飞不到，一溪流水遶青山。
老木森森小径斜，淡烟横锁两三家。晚来欲写潇疏景，举目遥岑更望赊。
一叶渔舠破晓烟，山环碧玉水连天。满倾竹叶倚红玉，天遣行云慰谪仙。
五柳归来昔陶公，七闽召还今邓子。不将出处作殊观，便了陶邓无生死。
疏帘不下纵荷香，梦破纱厨月满廊。笑尽一杯鞭马走，恍疑山色是家乡。
当年曾忝从官班，再拜天颜咫尺间。今历千山嫌未稳，芒鞋明日又登山。
土屋茅茨山万重，阴云不解雨蒙蒙。桃源目断知何处，身在杜陵诗句中。
雨过东山春意浓，但携桃李步春风。眼高四海无勍敌，百万胡奴一□空。
五湖范蠡携西子，三国周郎嫁小乔。盖世功名聊唾手，何妨樽酒醉妖娆。
我欲开樽百物无，邻家酒熟各觞吾。扶杖出门又应供，三生恐是宾头卢。
天寒岁暮两无聊，访戴那辞千里遥。直上洞天三十六，马蹄迤逦步琼瑶。
清流绳断炎洲境，松响挟将寒意来。坐上逸情留不住，欲随风月过蓬莱。
年来樽酒是生涯，赤脚曾无解语花。明日可来文字饮，新诗共吐半天霞。
谁回厄会作民禄，凭君上天厌人欲。要将勋业称貂蝉，世间岂曰无衣六。
谪仙酒渴要吞江，刘毅一呼从此欲。当知明琼亦有神，引上洞天三十六。
梦蝶庄周心槁木，入柳穿花本无欲。杯酒行春当此时，忽遇清明一百六。
神仙醉歌天上曲，暖春肯念人间欲。谩将郊岛继韩豪，五出那配天葩六。
北山知有出郊心，为霁春寒十日阴。水石本为迁客共，一枝端欲寄深林。
一夕狂风雨万英，醉扶筇竹踏疏星。归来衫袖天香冷，一洗人间龙麝腥。
飘零不用叹春工，风味端期鼎鼐中。欲揽阳和归宇宙，何妨飞舞作先锋。
扶筇欲过北山来，政赖诗囊一笑开。故走溪山寻胜景，为君携向笔端来。
酒兵招我破愁城，顿觉春风拂面生。却廹豺狼飞小艇，当知捩手又翻羹。
朱紫纷趋左衽班，羡君不动屹如山。卷将禹稷平生志，掉首归为陋巷颜。
句法徒能泣鬼神，文穷欲饯叹无因。临存多谢知音鲍，为洗胸中万斛尘。
卧龙何日起南阳，万骑追风竞挽强。射落长庚作顽石，坐令四海复农桑。
易外家风未兆时，三更黑马上乌鸡。而今拨转机轮也，刹刹尘尘更是谁。
一亘清虚夜正央，桂宫老兔冷喷霜。混融明暗无分处，谁辨个中偏正方。
半夜谁传无尽灯，黄梅席上许卢能。虚明自照非心力，分付丛林了事僧。
法界无尘心月圆，本光还照未萌前。而今直下分明去，犹较南泉二十年。
云敛长空风日和，太平樵牧共高歌。衲僧饭饱无佗事，密密机前弄玉梭。
谁将活眼窥空劫，我道宗枝染浩春。头角峥嵘藏不得，青原门下有祥麟。
云在青天水在瓶，几人错认定盘星。药山八字轰开也，恰到而今话大行。
寒灰发焰旧家风，恰恰当人受用中。片雪飞来炉上尽，通身无像不同功。
衲僧祇么是家风，隐显磨砻入混融。归子返掷全归火，羚羊挂角不同功。
一点环中照极微，智无功处却存知。缘思浄尽无余事，半夜星河斗柄垂。
脱去还如鸟出笼，水云将与旧来同。依俙似曲才堪听，又被风吹别调中。
大雄父子许雍容，消息传通到劫空。寒卧老蟾呼不觉，扶疏丹桂月朦胧。
去时踏雪似来时，来去途中一色迷。妙得转身宾是主，宗家正令付全提。
衲僧须沥髑髅干，透出威音世外看。岁月不能迁变处，个人肯共你同盘。
声色见闻闹浩浩，怡似儿时鬬百草。两家拈出一般般，相对无言点头笑。
碧琉璃色水澄清，紫磨金光身莹明。洗浄方知不受垢，释迦老子此时生。
尊贵位中尊贵身，绵绵不断转金轮。刹尘寿量无穷已，个是乾坤旧主人。
衲僧去就水云姿，偶堕夤缘出应时。今日又归林壑去，得便宜了得便宜。
淅淅西风敛气浮，远天野水一般秋。衲僧歇到兹时节，坐照寒光湛不流。
南亩黄云禾弄穟，中洲白雪苇成花。归舟恰向其闲过，一棹清风夜到家。
借婆裙子拜婆年，买尽风光不著钱。劈面来时莫回避，个人里许有生缘。
一尘具无量刹土，一念超无量劫数。一身现无量众生，一体合无量诸佛。
浪爪拏舟雪溅空，十年胸际著慈风。如今堂上时相见，分付饮茶谈笑中。
一盘黑白互交罗，生杀其中细琢磨。樵人疑著当头著，不觉腰闲烂斧柯。
一段真风见也么，绵绵化母理机梭。织成古锦含春像，无奈东君漏泄何。
痴儿刻意止啼钱，良驷追风顾影鞭。云扫长空巢月鹤，寒清入骨不成眠。
老觉情多念子孙，而今惭愧起家门。是须记取南山语，镂骨铭肌共报恩。
秤头蝇坐便欹倾，万世权衡照不平。斤两锱铢见端的，终归输我定盘星。
借来聊尔了门头，得用随宜即便休。象骨岩前弄蛇手，儿时做处老知羞。
扇子破，索犀牛，棬挛中字有来由。谁知桂毂千年魄，妙作通明一点秋。
壮志棱棱鬓未秋，男儿不愤不封侯。翻思清白传家客，洗耳溪头不饮牛。
皤然渭水起垂纶，何似首阳清饿人。只在一尘分变态，高名勋业两难泯。
一唤回头识我不，依俙萝月又成钩。千金之子才流落，漠漠涂穷有许愁。
粥罢令教洗钵盂，豁然心地自相符。而今参饱丛林客，且道其间有悟无。
饵云钩月钓清津，年老心孤未得鳞。一曲离骚归去后，汨罗江上独醒人。
收把断襟喉，风磨云拭，水冷天秋。锦鳞莫谓无滋味，钓尽沧浪月一钩。
末后句，会也无，德山父子太含胡。座中亦有江南客，莫向人前唱鹧鸪。
不妨行细输先手，自觉心粗愧撞头。局破腰间斧柯烂，洗清凡骨共仙游。
百战成功老太平，优柔谁肯苦争衡。玉鞭金马闲终日，明月清风富一生。
入手还将死马医，反魂香欲起君危。一朝拶出通身汗，方信侬家不惜眉。
芥城劫石妙穷初，活眼环中照廓虚。不许夜行投晓到，家音未肯付鸿鱼。
新妇骑驴阿家牵，体段风流得自然。堪笑效颦邻舍女，向人添丑不成妍。
拂牛剑气洗兵威，定乱归功更是谁。一旦氛埃清四海，垂衣皇化自无为。
冻眠雪屋岁摧颓，窈窕萝门夜不开。寒槁园林看变态，春风吹起律筒灰。
胡饼云超佛祖谈，句中无味若为参。衲僧一日如知饱，方见云门面不惭。
出门跃马扫欃抢，万国烟尘自肃清。十二处亡闲影响，三千界放浄光明。
藤枯树倒问沩山，大笑呵呵岂等闲。笑里有刀窥得破，言思无路绝机关。
君王底意语知音，天下倾诚葵藿心。掇出中原无价宝，不同赵璧与燕金。
中原之宝呈兴化，一段光明难定价。帝业堪为万世师，金轮景燿四天下。
不入世，未循缘，劫壶空处有家传。白苹风细秋江暮，古岸船归一带烟。
妙存湛湛不为无，真照灵灵不为有。更向其间退步看，白云断处青山瘦。
来来去去山中人，识得青山便是身。青山是身身是我，更于何处著根尘。
溶溶曳曳山上云，潺潺湲湲山下水。试问其间云水人，更于何处求诸己。
吸尽西江向汝道，马师不肯落荒草。三千刹海一成秋，明月珊瑚冷相照。
开炉岁岁是今朝，暖气潜通称我曹。可惜丹霞烧木佛，翻令院主堕眉毛。
劫火炎炎是事灰，劫空空处有灵台。更无妍丑成痕垢，妍丑俱从个里来。
柳线垂金莺语滑，华棚张锦蝶飞忙。见闻里许通消息，谁得先生点铁方。
华鸟不来空过春，牛头山上懒慵人。自心浄故元无作，放下许多闲苦辛。
不居功，不合伴，脱体其间过一遍。梦觉船浮明月波，眼寒雪拥芦华岸。
一月雨，半夏凉，蒲团禅板坐相当。泥牛踏破澄潭月，光影芒芒夜未央。
直到劫空明自己，有无不堕超生死。夜船载月钓沧浪，清白传家只如此。
青山不用白云朝，白云不用青山管。云常在山山在云，青山自闲云自缓。
去时还复似来时，明月芦华夜不迷。转棹又归何处去，秋光目断水天低。
不习禅，不论义，铺个破席日里睡。想料上方兜率天，也无如此日炙背。
凛凛将军令已行，八荒四海要澄清。提来剑气干牛斗，洗荡氛埃见太平。
灵云却解见桃华，老眼如今冷淡些。拈却面前案山子，柱门路直不横斜。
乳粥当年得善生，心开成道见明星。而今各各恁么去，犹较瞿昙半月程。
功勋密处转身难，转后家风又觉宽。黯黯旧山青落眼，涣然霜雪洗蓑寒。
吾家日日选场开，及第心空有大才。莫把桂枝零碎折，为佗和月抱将来。
苏秦尝佩六国印，许由还厌一瓢风。了无佗相能通变，可笑僧繇画志公。
里头看，勿暑寒，直下沧溟沥得干。我道巨鼇能俯拾，笑君沙际弄钓竿。
皓然雪月浄无埃，一色功中更放开。唤起牧童蓑底梦，白牛鼻孔拽教回。
管籥真风暗度韶，春恩如许在芳条。志公不是闲和尚，拄杖头边有剪刀。
莺弄歌喉华弄妍，如许春事在门前。道冲而用亡机者，买尽风流不著钱。
萧然一念未萌初，露柱怀胎辨得无。风扫余云月未上，霁虚廓浄绝方隅。
凡圣通同共一家，寂光田地看生涯。而今选佛心空去，自有丘园开觉华。
三千世界出弹指，百亿庄严集化身。寿域无疆同道久，河沙劫数一成春。
王老师，足意气，是是非非荡情谓。倚天照雪烂光芒，扫尽搀抢千万里。
一枝秀出栴檀林，想见馨香慰众心。不负老兄开凿力，当风子和鹤鸣阴。
影略门前倒刹竿，个中消息授传难。玲珑侍者能相委，盘走明珠珠走盘。
明月芦华四望连，转身人上合同船。借功自有旁参事，历历机头看正偏。
云无心成何处雨，蜜有味是谁家华。一钵上方分得饭，归来香气满毗耶。
轻烟羃羃衲僧家，节物迎春气象华。流水落华无限意，游山消息付长沙。
桃华浪里振修鳞，一跃龙门看化身。谛了十方三世事，无始的的自家春。
吸尽西江向汝道，马师家风不草草。截流一棹破烟寒，天水同秋清渺渺。
白云之宾青山伴，位里借功看互换。无底合盘转手擎，穿心碗子通身饭。
主中宾，宾中主，相合回头看里许。明月团团夜正央，昆仑抱出珊瑚树。
须知风动心摇树，果见云生性起尘。雨霖霖兮日杲杲，点头弥勒解分身。
三寸舌，两片唇，无始时来赚杀人。解弄不教圭角露，阿谁参见跛云门。
老大丛林快说禅，不将禅拄口皮边。谷深山远空无像，何处人呼应不圆。
泥泥水水一年农，收拾将来碓下舂。炊软香分千钵饭，肚皮参饱放颓慵。
乞食浙西苏与秀，人人奉佛家家富。收拾几成三万缗，尚自不能供众口。
莫向枯龟版上钻，衲僧开口见心肝。莲华荷叶出未出，做尽工夫转觉难。
玉女依稀夜动机，锦丝历历吐梭脐。水天湛碧全功堕，雪月寒清一色迷。
香林腊月火烧山，关楗如今透底难。无碍机锋能自在，虚空挥剑不成瘢。
清白传家雪月光，玉壶中有转身方。情干识尽功勋断，不觉全身入帝乡。
一灯分耀百千灯，个事宗家谁也曾。少室相传断臂可，黄梅分付坠腰能。
闻说英雄苦战争，四方歧路自难行。而今踏著长安道，始信家邦久太平。
曾到家山里许看，星河濯月霁天寒。个时失却娘生口，始信从来鼻孔宽。
若于一切法上通，身去亦是有所得。若于一切用处豁，落去亦是有所得。
即此见闻非见闻，更无声色可呈君。个中若了全无事，体用何妨分不分。
心是根，法是尘，两种犹如镜上痕。尘垢尽时光始现，心法双忘性即真。
万像之中独露身，唯人自肯乃方亲。昔年谬向途中觅，今日观来火里冰。
槁寒初不展家风，默默神游透劫空。百草头边兴化事，自然秋色水天同。
密室分灯光焰焰，空壶著月影沈沈。谁言古殿今无佛，只在其时来梵音。
道吾当年不肯道，渐源中路没商量。先师灵骨今犹在，无用扶锹上法堂。
虚明道洗壮心秋，畦服蒙颅下板头。定起要看星汉兔，回机失却雪山牛。
淡烟苍树水溅溅，黄氏初平已得仙。满地痴羊不收拾，夕阳零乱绕篱眠。
乱石深云寻野泉，老侬怪我地行仙。钟情山水醇于酒，今夜竹床成醉眠。
麓华联蕾破春红，惭愧无私造化功。谁怕满头椿岁月，要听啼鸟说家风。
蔬肠那著一星愁，但觉春眠粥似稠。梦外寻盟何处是，荻洲稚子绿排头。
恬然谁作去留心，月下沧波风过林。相别相逢定何所，明明向道只如今。
略彴横门下转流，挂窗山在屋檐头。大明古意是时节，霜夜月堂帘上钩。
曦色云庵半堵红，霜林初暖鸟啼风。下知人在萝窗里，瞑目炉薰百虑空。
明月堂虚客不留，衡湘秀处赋清游。回途复妙无遗影，天水从来一样秋。
夜来霜吓橘脐黄，乞与归人怀冷香。到日跨门须转却，白头不是本生娘。
妙尽功圆转处幽，若人真解倒骑牛。雨蓑风笠旧行李，适意明明百草头。
真味酣心倚瘦筇，萧骚风啸一蹊松。无人共语圆通境，笑看云吞石耳峰。
青山放足溪转腰，蓑翁理网儿摇舠。先生畴日骑鱼去，岸上人家谁姓陶。
水从乌石山前转，人在斜川岸上行。寂漠柴桑古祠下，我来无酒酹渊明。
沙风漠漠卷烟湖，默默渔舟似有无。五老回看更痴绝，渠应怪我得工夫。
衡岳迎秋翡翠瘦，潇湘漾风瑠璃皴。夜船载月急如箭，归去来兮休问津。
风霜磨洗秋空清，月浴星河分外明。默默玉壶中自照，家传清白妙难名。
不肯云林伴冷凄，疏山归谒矮阇梨。非枯桩句如明白，会要重来摩伏犀。
絮风花雨一春残，未厌兹亭夜倚阑。隐隐三山抱江月，清凉境界露松寒。
赤头老师无拣择，灊峰染翠吴塘碧。明明万法入齐观，豁浄丝毫元不立。
道人归作山下宾，霜筇笋屦飘孤云。到时春满石牛谷，蔬蕨是谁相与分。
青桑柳暗山前路，麦脚含滋一锄雨。阳林桃是旧家春，冷眼灵云合头语。
云阵纤纤洗花雨，深竹新闻子规语。青山白云吾定居，枯肠那著归思虑。
鸟拳花枝作春语，风日焕然晞宿雨。水肥山翠木欣欣，芳事骈罗不容数。
华蹊归来鸟啼暮，庖舍炊烟卧风缕。西窗旧有竹肋床，伸足曲肱成栩栩。
隔年相逢瘦惊许，风立溪头少时语。缄情客上钓鱼矶，四面垂云一蓑雨。
未能老养卧林麓，要乞优恩除发须。濯足沧浪岁寒事，终来清友石菖蒲。
挽衣苦怪不我住，怀事乞成今乃时。雷动定知开蛰户，春寒无要勒华枝。
嘤嘤鸟鸣如客情，行行柳眼向人青。投心旧友春成物，汲水前溪月下瓶。
梦里结忧三变事，觉来还喜一成春。莺华时节洗衰落，不信余寒犹著人。
服像中情将有得，江湖底事勿相忘。橘洲白鸟秋成伍，渔火莼羹蓬底香。
应缘分影来池月，游世无心出岫云。适意归来尖屋底，蔬畦还与力鉏勤。
朱丝不用挂烧桐，一曲新丰为送公。后夜老松风籁静，皋禽不见月巢空。
岸树藤绳欲解维，海门蒲席弄清吹。舟不涩，兴无涯，回首灊山烟翠姿。
一苇江头老白眉，而今问讯慰相思。风静夜，月明时，满眼寒光下钓丝。
石霜拈处最分明，万万千千一粒生。归日饭香穿鼻吼，相呼作舞下堂行。
云门糊饼赵州茶，里许明明著得些。公案见成知味底，一千二百衲僧家。
解开篾束肚皮宽，子去谁忧甑釜寒。云水相迎船到岸，饱丛林事不相瞒。
芦华明月水茫茫，激箭风舟破冷光。亲到庐陵酬米价，那时开口便相当。
去去西江趁便风，丁宁底意语庞公。归来定是通身饭，直下人人识己躬。
出门云水任茫茫，相应相酬许当行。一切时无第二念，雪峰于此谢灵光。
吾家消息默中看，看处虚明霁月寒。一色是功须转却，石霜端要髑髅干。
明月清风霁景凉，华鲸喷雪水茫茫。灵然一点谁人委，怀抱千年作夜光。
秋入眠床水一方，江湖风月坐来凉。浮浮爽气仙游去，身在苍烟白鸟行。
鸟窠闲口聊吹布，雪老低头却入庵。生死同条末后句，也应千里问同参。
尘劳排遣廓而明，灵照心空合未萌。妙尽源穷成本得，从来等佛与众生。
圆虚里许得真游，离水犀通一点秋。机应无私登鸟道，妙同明月静随流。
化门到处大千身，古鉴无尘谷有神。方信相随混不得，堂堂独露是何人。
浄治心地廓无垠，一段光明破夙昏。拨转机轮分化事，百千三昧见门门。
香风华雨政纷纷，春困何妨聊曲肱。三世佛相传寐语，觉来无我坏儿孙。
浄磨心鉴绝游尘，本际灵明自照神。个里机回圆历历，化分百亿大千身。
身前身后独灵灵，一切如来出此经。歇尽狂心便相见，水秋天浄月亭亭。
磨洗纷尘百念秋，湛然源底未分流。其间自照因缘外，水浄娟娟浮月钩。
星攒金殿降生时，称体宫衣覆雪肌。功就转身全合父，光中潜拨玉轮移。
雄心脱略战文场，端把烟蓑换龙章。葵藿奉君知贵味，肯怀归去见严光。
甘分清孤守固穷，衡门寥落正西风。一鸣便是苍梧凤，不意飘流鸥鹭中。
丝纶传得出宸帏，宣花春城类莫齐。妙握当途无字印，马蹄终不染尘泥。
妙龄天嗣自重瞳，尊贵威严镇六宫。规步从来不出禁，阍人祇得颂芳风。
平生心事结眉头，满面风埃鬓已秋。大底出门无伎术，奈何今日路贫愁。
不恋经商利万金，晚来古路问家音。分明得报尊亲健，争奈难平喜惧心。
御楼吹角六街明，金马将军出禁城。阃外化权良有准，不伤风物致升平。
不动金轮万德全，宸苔含月未排班。当头讳字寰中禁，谁敢依稀犯圣颜。
懒问谁持造化权，门前春事正暄妍。雨晴花色明如锦，风暖莺声滑似弦。
厌余客路忽思家，鬓发春饶尽雪华。月底路歧通著脚，归心未稳隔烟霞。
罢奏笙篁夜欲阑，银河光浸紫微寒。星移月暗无消息，客散云楼酒椀干。
十分花事属歌喉，笑入芳尘烂漫游。皇道太平无忌讳，纵横何处不风流。
苹末风休夜正央，水天虚碧共秋光。月船不犯东西岸，须信篙人用意良。
六户虚通路不迷，太阳影里不当机。纵横妙展无私化，恰恰行从鸟道归。
识尽甘辛百草头，鼻无牵𬙊得优游。不知有去成知有，始信南泉唤作牛。
霜重风严景寂寥，玉关金锁手慵敲。寒松尽夜无虚籁，老鹤移栖空月巢。
一叶落时天下秋，不风流处却风流。木人退步金绳断，直下无机牵铁牛。
双六盘中信彩赢，风行草偃月弯晴。拦街截巷憨皮袋，弥勒何时不下生。
无位真人赤肉团，大千沙界著毛端。明明不借他家事，用处全功祇个般。
放旷还来荆棘林，倒骑牛自醉吟吟。谁嫌烟雨闹蓑笠，祇个虚空不挂针。
一念全超旷劫初，玉人端坐白牛车。往来历尽傍参妙，回首途中物物渠。
千乡万里寻知己，一语临禨不契梁。面壁九年居少室，觅心千古累神光。
我这镰子用得快，当时三十文钱买。南泉门下路歧通，寄语行人著精彩。
露地白牛起问端，随缘叱叱齿牙寒。不知饮啄是何物，吃吃直教沧海干。
侍者来言报大王，赵州曾揖下禅床。怜儿不觉傍观丑，争奈全身在帝乡。
出群须是英灵汉，敌胜还他师子儿。选佛若无如是眼，假饶千载亦奚为。
学道须教正眼开，莫将狂解意中猜。脱鞋龟上人难会，遂使携囊特地来。
哀猿叫落中岩月，野客吟残夜半灯。此景此时谁会得，白云深处坐禅僧。
了堂先生古遗直，贬剥私史专尊尧。二蔡怀奸首排击，始终大节不同朝。
灼见祸机宁有死，剖心立敌肯忘言。向来逆料无遗恨，彻底孤忠抱至寃。
前贤一节皆名世，此道终身公独行。每见遗编须掩泣，晚生期不负先生。
南荒百谪愈不屈，便道忽闻天遣来。峨帽焚香姑拱立，果无片楮可成灾。
酒酣怒发上冲冠，四十年前庐阜南。杖履周旋痛开警，为言小子颇尝参。
英灵精爽平生话，尚记先生苜蓿槃。仙去星辰终不灭，至今梦想骨毛寒。
功名啐啄与时同，譬似青天白日中。不觉片云随雨雹，适从何处运神通。
常佩了堂一则语，睢阳举似刘潞州。大期不复见丙午，二老信然成古丘。
先生许可能尊祖，词采今存干蛊身。碑版灿然垂世誉，要知忠肃有门人。
伤心顷拜公床下，一气飘零余几人。七十衰翁谁信及，话言端欲广书绅。
老去何堪节物催，放灯中夜忽奔雷。一声大震龙蛇起，蚯蚓虾蟆也出来。
风雨声中过半春，泥深郊水阻游人。老夫不出浑闲事，但觉年来白发新。
小苏一物绝风流，竹杖芒鞋爱讨幽。招隐归来吐佳句，何时一笑共重游。
卜室高垣桑柘边，空中来往尽飞仙。似闻一举三千里，更待成功上九天。
往在澶渊过我家，自怜凡骨走天涯。丹青始识先生面，点化何时一粒砂。
从渠冷蕊篱边少，未放浮蛆瓮面空。高烛几时催夜饮，隔帘度曲也英雄。
薰炉玉煖云生岫，晓鉴鸾窥翠扫空。未许尊前听金缕，两公新句漫争雄。
向来敌帅窥吴越，稳泛楼船舍骑兵。开辟所无颠倒事，可能今日独横行。
藩镇各传新号令，山河那复旧提封。归时剩语骑鲸老，坚卧无如涧底松。
几年脱迹冠冕窟，一味偷生兵火中。不见君家好兄弟，何人怜我最奇穷。
我辈避谗过避贼，此行能饱即须归。山川久有真消息，世上从渠闲是非。
遐想吴门人姓梅，高踪千古共徘徊。橘中傥有商山乐，不必胡僧问劫灰。
山晚江寒春雨疏，比来消息定何如。竹舆行倦异乡县，赖得金楼引睡书。
底处烟林飞伯劳，春生诗思剩摇毫。归来准拟扶头醉，日射花梢三丈高。
君家鼻祖大范老，气压贺兰威凤鸣。文采风流今未泯，耳孙胸次似冰清。
名姓未能随老变，政须卜宅近前峰。看君决策上封事，揽取奇勋铭鼎钟。
卷衲和云离五老，派分三峡济临川。兴波作浪从风鼓，莫学世流空度缘。
浄因曾识楷山东，担板因缘古佛风。后代儿孙仰孤硬，能超五位见芙蓉。
问讯天童今老子，偶同庚甲事如何。他时要向山中去，容我一庵遮薜萝。
天上宝囊无尽藏，向来密赐被先王。自怜门下老宾客，燕寝饱曾闻妙香。
素馨茉莉及玫瑰，清馥浑同雪里梅。六入不分初病起，眼前欠此共徘徊。
海外绿洋来万里，齐驱黎母鹧鸪斑。肯分种种箧中富，不用公家金博山。
寒梢的皪点昏鸦，雪后风前皎月华。结习未除羞老眼，更看淡墨幻空花。
叠嶂连娟入翠微，乔松蔽日有孙枝。江流不尽松声远，云栈行人力困时。
密雪飞花万木僵，南枝的皪待朝阳。还知百果输先手，政为孤根压众芳。
秋风著意菊丛黄，不怕东篱五夜霜。曾记南阳饮潭水，要令道骨合仙方。
移根一户蟾光溢，分派银河地脉灵。定与苏仙双橘井，他年续入郦元经。
人间日日有风波，不系虚舟奈若何。袖取平生济川手，行藏终与祖同科。
东坡喜雨事如此，吾舅名亭思不群。不问两歧何许秀，且看十顷卷黄云。
此君风味极不浅，户外俗人来未曾。老石寒藤同一笑，我知公是在家僧。
林端结阁小跻攀，四面岚光绕曲栏。佛法本来南北异，个中北望见南山。
登临巧处属僧家，随分生涯度岁华。莫待藤萝满山月，时来倚杖数昏鸦。
谁标此阁作悠然，万事无非信手拈。参得东篱把菊意，不妨老远引陶潜。
万壑千岩一剡溪，漫天云冻雪风飞。人踪鸟迹俱沉绝，独有扁舟兴尽归。
王孙胸次足丘壑，幻出山阴访戴图。草屋柴扉闭风雨，客来空去得知无。
玉局老仙天下人，平生爱与石传神。长江绝岛风涛里，千古常令墨色新。
一苇浮江双履归，花开震旦共传衣。本来心印无文字，画到卢能足是非。
巾裹唐装本布衣，平生唯识一钟离。此中养得婴儿就，世上行尸有许悲。
秋空一剑岳阳楼，醉里乾坤日夜浮。五百年间兴废事，不知谁是赤松游。
落日孤烟过洞庭，黄陵祠畔白苹汀。欲知万里苍梧眼，泪尽君山一点青。
老懒天教脱世纷，山川到眼失尘昏。绝怜千仞鸣飞瀑，一洒风中八表云。
后湖醉卧已仙去，但有言句留人间。文采风流照千古，罗浮谁复遗金丹。
千山忽暗雨来时，天末浓云送落晖。老眼平生饱风浪，犹怜别浦钓船归。
石根盘屈老苍官，绝笔殷勤记岁寒。万里风云欲飞化，君家留得壁间看。
鼎彝勋业推元老，文采风流及后昆。家世从来耐官职，百年犹见典刑存。
古木寒藤挽我住，身非靖节谁能留。多惭不及鸾溪水，长向山前山后流。
两傅常存好老心，汉廷元自少知音。归来日日相娱乐，赖有君王旧赐金。
广陵祠里寻常见，又向山阳楼外开。须信月明风露下，飞仙玉节有时来。
谁道休祥系上穹，民心元自与天通。政平讼理为真瑞，何必金芝产梵宫。
投老归来万事休，北窗一枕足清幽。虽然不得行胸臆，幸喜身无千岁忧。
少年已自乐杯觞，种秫安排老醉乡。试问几回供酒事，真成三万六千场。
百事如今与世违，十花一木谩儿嬉。莫欺兀兀痴顽老，曾睹升平元祐时。
不服丹砂不茹芝，老来四体未全衰。有人问我期颐法，一味胸中爱坦夷。
未见燕铭勒故山，耳闻殊议骨毛寒。愿君共事烹身语，易取皇家万世安。
不见江梅三百日，声断紫箫愁梦长。何许绿裙红帔客，御风来献返魂香。
将军气势溢江河，跃马曾来驻此坡。坡下石头城最险，屯兵正自不消多。
人言王气在鄣州，嬴政因来凿此流。地脉何曾真断得，几多天子御宸楼。
白鹭洲边敞此亭，淮山江水瞰芦汀。鹭飞点点星颜色，那似公山鹤有灵。
茂林修竹绿侵云，清到心君赖有君。李主当年饱凉后，民间苦热几曾闻。
柳暗西津桥步斜，长川练练若萦蛇。晚来不为东风恶，与子留连待月华。
年来宦拙喜跻攀，门枕溪流四面山。时过隣僧话浮世，一轩长对此君闲。
大智西归不肯回，只今莲社喜重开。会中独有遗民在，十五年间两度来。
心地白莲俱有种，要须功德水方开。因师一语千花现，人各始知来处来。
朝辞海涌千人石，暮宿枫桥半夜钟。明日馆娃宫里去，洞庭呼起一帆风。
卧听泉声似雨声，直愁泥滑马难行。世间疑事多如许，千百年来谁与明。
今人议论只从多，篑土那能障大河。我有室庐亦方广，归途不向石桥过。
脱身归去亦何求，刚被声名落钓钩。买得扁舟在祠下，从公觅取旧羊裘。
万壑千岩簇马蹄，羞将尘鬓照清溪。晚云带雨东风急，无数飞花过竹西。
一枝炯炯照人寒，绝似溪桥立马看。祇恐春风解相怨，漏他消息入毫端。
咸阳市上欲思归，人到于今笑李斯。老去何如我痴叔，了无一事独支颐。
路转溪回草木香，有人荷笠山之阳。定知我是金华守，笑道牧民如牧羊。
羽仗霓旌去不还，空余菊水照人寒。至今山下无枯草，便是田家九转丹。
竹光野色净祠堂，古木千章俨在傍。矫矫先生竟何往，痴儿犹认石为羊。
一夫容易缚淮阴，辟谷留侯念已深。去伴赤松聊尔尔，后人真向海山寻。
尊酒相逢海一涯，娟娟妙月照人衣。重来时节君须记，流水桃花鱼正肥。
晚溪飞出小桥斜，流水萦迂带落花。生怕人来问时事，杖藜聊复过僧家。
手植双青十八年，墙头一见一凄然。饱尝霜露休相忆，我欲归耕瘴海边。
倚杖臞然一病夫，羡君联骑出西湖。若逢佳处能相忆，寄与新诗作画图。
一迳萦迂上翠微，乱红无数扑人衣。匆匆来往成何事，不似山禽自在飞。
丛条曾欲截来辕，应讶行人数往还。归老故园犹得在，满斟杯酒谢荆山。
西湖独未赋红梅，留待知音细细开。好把新诗补遗逸，不才空与作云来。
玉妃初醉下瑶台，紫雾深深拨不开。却恐错穿桃杏径，高烧银烛照归来。
归袖曾攀墙外子，征鞍又拂雪中花。往来应被江梅笑，笑我经年不在家。
残霙初伴梅梢月，小雨仍禁柳底春。莫厌酒摇金盏浪，更听歌绕画梁尘。
白头羞见尊前烛，頳颊深凭瓮里春。不分落梅纷似雪，更兼疏雨细如尘。
木落霜清橘柚香，榜歌迢递起沧浪。来鸿去鹜纷无数，怕上西楼望夕阳。
雁横霜渚水痕收，檐外微云去复留。多谢西风解人意，尽驱爽气入溪楼。
胡尘漠漠暗中州，无力持颠漫自忧。花鸟相逢非昔日，不堪重上望湖楼。
仙隐深深竹径中，杖藜还许我相从。君能惜取清阴在，斤斧须令赦箨龙。
方塘环植绿杨新，朱户重重欲闭春。若许茅茨傍清泚，敢教鹅鸭恼比邻。
西山拏得落檐前，飞翠侵帘夕更妍。心远地偏如靖节，江湖处处是斜川。
轩槛青红压水滨，小桥斜出树横陈。功名豫计殊非计，且与龟鱼作主人。
霜髯垂臆杖过眉，得得桐庐江上来。对我休谈钓台好，姓名方挂北山移。
木落空山霜露寒，却驱羸马傍长安。君看仕路风波恶，孰与严陵七里滩。
松竹森森灏气生，一帘疏雨故人情。扁舟还载离愁去，不见西城刘叔明。
晚驱羸马下层丘，路转寒塘忆旧游。半夜雨声碎庭竹，更疑飞沫溅龙湫。
茶罢移床就竹眠，泠然风起和流泉。山禽未绝东归客，时送清音到枕边。
孤根忆向雪中移，早被春风次第知。夺汝岩栖近城郭，多应相怨不相思。
马上衰颓只自嗟，惊心那复见黄花。花如相问终羞澁，底甚重阳不在家。
时时去弄老莱衣，也似何蕃岁一归。相送江头无一语，寸心遥与白云飞。
平生丘壑自相于，幽意悠然入画图。好向溪边石矶上，羊裘披我作狂奴。
闲居正怕门庭杂，学道仍嫌歧路多。仲蔚当时开一迳，问渠初意果如何。
莫道水清偏得月，须知水浊亦全天。请看风定波平后，一颗灵珠依旧圆。
容易烦公问讯梅，昨宵还有几花开。窗寒月落知相忆，细细吹香过竹来。
雪意商量欲放梅，破寒先遣一条开。去年花下人何在，策我蹇驴归去来。
谁将消息报江梅，一点先从雪里开。怪见逢迎有深意，我家曾与写真来。
未知何处是真梅，雪拥溪桥拨不开。莫讶行人数回首，西风十里送香来。
林峦出没晚云低，旋放寒梅照浅溪。雪意殷勤解留客，不教归马识东西。
六出随轩逞厥祥，天人应感得能忙。使君未到然香处，先有心香叩上苍。
不扫林间一迳开，夜深留伴月皑皑。问谁踏我琼瑶碎，新有诗筒破晓来。
梦破初惊枕簟秋，懒思身世独搔头。山禽强欲知人事，叶底移时语未休。
大江推月上层霄，夜色分人此最饶。乡国未成千里梦，海门又卷五更潮。
檐鹊哺雏时自喜，垄牛舐犊互相嘘。老妻觑我无他语，欢笑何年得似渠。
珍重东平入凤城，锦笺双羽蹙南征。马蹄不惧拦关雪，一驾须骑万里逞。
琥珀盏中云母钟，琉璃光射水晶宫。风随兰麝香千里，人在莲花影万重。
鳌头移得山三岛，月下传来灯万枝。香陌马嘶红萼锦，翠楼人倚绿杨眉。
十里平湖漫不流，晚风吹浪打行舟。定知归得侵灯火，家在菰蒲最尽头。
忆昔神游姑射山，梦中栩栩片时还。冰肤不许寻常见，故隐轻云薄雾间。
鸣鸠一声斑竹林，怀远感时惊寸心。却忆南园春半夜，荠花如雪草初深。
苹洲花屿接江湖，头白成双得自如。春院有时描一对，日长消尽绣工夫。
窥鱼潜立小荷圆，照水飞鸣更碧鲜。鬬草人归寻坠翼，绮窗归去补花钿。
晓栏红翠净交阴，风触芳葩笑不任。既有柔情慕高节，即宜同抱岁寒心。
百里青山数曲溪，茂林修竹此高栖。相寻似访壶中景，他日重来路不迷。
先生傲睨醉觞旁，不觉滂沱入醉乡。来诗恐是醉中语，使我大笑讥荒唐。
昔日尝惊堕俗尘，今朝始觉是闲人。夜窗睡起无人见，万里青天月一轮。
不出柴门近两旬，江边柳眼已窥人。却思归去西湖上，剩把长条醉几春。
前年元夕宴谯门，万朵红灯闹早春。谁谓今宵顿寥落，长天独拥一冰轮。
深杏小桃暄午昼，游丝飞絮搅长空。觉来一枕轩窗静，燕子双双西又东。
常年正月未全春，春色今年辄去人。试上小楼南北望，红英满地绿粼粼。
江北桃花色颇秾，不堪凡陋也春风。谁知岭下新来样，故作宫粧澹水红。
长忆故园秋色好，满篱霜菊炫宫黄。无聊却向横江畔，笑倚西风觅暗香。
湖上北山天竺寺，满山桂子月中秋。黄英六出非凡种，肯许天香过别州。
蜀锦年来可作衣，西园春色故芳菲。天工成此新翻样，翡翠机中玉唾飞。
昨夜姮娥到万山，更携青女散山间。天明欲去归不得，化作此花来破颜。
阴阴帘幕作轻寒，蔌蔌花飞已满栏。困思不忺尝美酒，却怜山色倚栏看。
凌晨江畔倚筇行，正见横云冉冉生。失却前山寻不得，双尖微向日边明。
万叠灯山辊绣毬，怕寒骑马著驼裘。要看十里红莲满，须上谯门最上头。
寂寂柴门可设罗，唯余柳色许相过。重帘半卷鸟声乐，闲看炉烟篆髻螺。
心莹是非都不入，神清魂梦亦无多。年来借问生何似，梅雨寒塘飐露荷。
萱草榴花照眼明，冰厅水阁晚风清。萧然终日无人到，帘外时闻下子声。
碧纱灯照素屏风，满院凉生秋意浓。谁信人间五六月，清寒如在玉壶中。
玉脆红轻不耐寒，无端风雨苦相干。晓来试卷珠帘看，蔌蔌飞香满画栏。
春来多病懒寻山，送客今朝漫出关。杨柳江头无限思，欲携樽酒煖衰颜。
数日阴霖气不舒，江流作涨吾其鱼。晚来风起云头散，夜半星辰满太虚。
阴阴庭院静无声，只有黄鹂绕树鸣。午睡觉来何所见，玉炉风细碧烟横。
日长廊迥思悠悠，自视真如不系舟。欲趁好风河汉去，玉楼银阙剩遨游。
日长院落迥无人，忽悟犹余此老身。只拟一时都忘了，放教桃李四时春。
云开日出四窗明，恰到犹余梦自生。一枕觉来人寂寂，时闻儿子读书声。
数日生寒紧杜门，今朝步屧到前村。可怜桃李都飞尽，细雨斜风更断魂。
今年春色可胜嗟，二月山中未见花。长忆去年今夜月，海棠花影到窗纱。
春寒渗渗越常年，桃李枝间尚悄然。数日长阴君莫叹，人人道是养花天。
庭院无端作许寒，好花无处压栏竿。东君今岁知何意，勒住群花不得看。
闲居百事不关心，只有多情尚苦吟。午睡觉来何所乐，邻鸡一唱柳垂阴。
目昏数日不观书，闭眼无言意自如。忽笑子綦云丧我，仰天何事尚长吁。
吏散兵休文案静，数竿修竹隔疏帘。嗟予老矣欲归去，肯对江山叹滞淹。
诗人常说岭头梅，往往春风自此来。我到岭头都不见，空将春梦又空回。
苦无人事扰闲居，赢得终年学著书。今日欣然出门去，秋风吹意满芙蕖。
既是文章可得闻，不应此外尚云云。如何夫子言天道，肯把文章两处分。
算来只是弄精神，识破于时始悟真。表里分明都见了，区区何必更书绅。
虽然此影不离形，莫向形中便认真。形影两亡都不见，当于此处认斯人。
见得分明乃谓如，分明如此尚为疏。莫于见处留形迹，方信心斋万象虚。
机缄固尔寓弦歌，不是知音不肯过。夫子闻之方莞尔，未知言偃意如何。
门人唯诺亦寻常，彼此如何较短长。自是旁人不曾识，指为鸣凤在朝阳。
此理寻常岂不如，奈何人不反思之。故应指掌从君示，想亦于斯勿更疑。
于时舍瑟方铿尔，岂意吾师亦喟然。此际风流人不识，只应潇洒得心传。
白首穷经恨不知，书生辛苦竟何为。一朝闻道无余事，若较寻常死亦迟。
须知道体亦常虚，君子安能一器拘。赐也但知瑚琏贵，岂闻天地亦蘧庐。
所长孰不愿施之，岂肯言吾未信斯。大是此心真不昧，断知天地不容欺。
行道嗟吾已矣夫，仲由从我去乘桴。果然子路闻之喜，好勇如由亦自无。
岂是于回果弗如，只缘闻处尚多疏。若还真个能闻一，安得其他更有余。
朽固难雕粪莫杇，于予材美亦何诛。欲令顾此深为戒，言语之科首宰予。
贫即无聊富即骄，回心独尔乐箪瓢。个中得趣无人会，惆怅遗风久寂寥。
子路何尝肯不情，从人姑尔事虚名。所行唯恐复闻耳，既已闻之且力行。
须知有欲不为刚，血气乘之反类狂。所以孟轲言直养，要令无助亦无忘。
文子平生不妄为，仲尼想亦喜闻之。或能再矣斯犹可，何况加之以三思。
武子人皆指作愚，不知愚意竟何如。虽愚到底无人识，始觉从来智者疏。
愿乘车马衣轻裘，便与颜回论不投。更得预闻夫子志，天高地下果难俦。
三千七十固多哉，好学如何独有回。若论不迁并不贰，更无人向此中来。
孔子于仁论不违，回心三月亦如之。不违乃是回心事，心事如何子得知。
算来此亦是寻常，不比其他味较长。孔子弦歌颜子乐，大家相见没商量。
仁智从来不可分，动中机向静中存。自然形体难增损，不要犹添斧凿痕。
未识机锋莫浪猜，行藏吾只许颜回。苟能用我吾何慊，不惜因渠也一来。
子思曾发用中机，此道须臾不可离。率性自然难损益，要之何虑亦何思。
仁体从来大似天，事之方见失于偏。是何尧舜有为病，一或容心便不然。
不因闻见得心传，此理于吾甚晓然。若使一流闻见里，故知厌倦有时焉。
向也于公隔一重，寻思常在梦魂中。如今已是心相识，尔自西行我自东。
试看迷途一瞽蒙，若还无相岂能通。力行未到安身处，不免依他入个中。
富贵要之不可求，求之无不反招尤。何如且只从吾好，他若来时不自由。
箾韶深寓舜之心，夫子闻之感亦深。三月遂忘于肉味，谁知千古遇知音。
读易工夫恨不深，晚年方见圣人心。如何五十云无过，盖欲从初学到今。
日月光明满六虚，奈缘蒙瞽以为无。试教借问傍人看，可是吾曾隐尔乎。
射宿有心阴中物，钓纲终是不无心。固知夫子应无此，书此方知意亦深。
仁在吾心一念间，苟差一念隔千山。故知罔克分狂圣，已见前贤露一斑。
子心俯仰一无欺，由也升堂尚不知。疾病如何犹请祷，孰分上下与神祇。
欲识画工真妙手，画人须是画精神。孔门诸子工无比，画出当时活圣人。
做人真个亦诚难，临死犹将手足看。今免一身非细事，一身之外更多端。
看来商颂继关雎，乱训为终始是初。试把初终篇较取，洋洋风雅岂为虚。
巍巍荡荡仰神尧，贤智奸邪混一朝。无物不归吾造化，去天安得尚遥遥。
担板人多见一边，圣心思虑甚周旋。方知大禹同夫子，彼此观之无间然。
游遍诸侯志不伸，困穷几与死为邻。大哉博学称夫子，独有当时一党人。
以毋为绝绝非毋，自谓门人见处疏。若使圣人真个绝，不知毋理却何如。
子云文不在兹乎，岂与常人论有无。兴丧亦皆天意尔，匡人于此莫如予。
吾于万理已无疑，何必容心更去推。自此有无皆不立，有知翻以累无知。
君子常时亦用权，要之此法岂容传。反经合道须君子，君子为之乃自然。
一篇乡党尽威仪，夫子寻常岂自知。若使区区故如此，其劳终亦不胜为。
若欲言之固亦难，鬼神情状苦无端。要之行尽吾人事，彼此何尝有两般。
曾点尝闻鼓瑟希，仲由于此亦奚为。二人风味还应别，不是知音必不知。
道体从来只贵通，不容一物碍其中。柴愚参鲁师由辈，未若颜回庶屡空。
点尔何如鼓瑟希，舞雩之下咏而归。喟然不觉令吾叹，岂与其他较是非。
君子何尝去小人，小人如草去还生。但令鼓舞心归化，不必区区务力争。
闻达要之不必分，只缘闻处未尝闻。子张若解闻中达，夫子何由尚尔云。
由言夫子何迂也，子谓由言亦野哉。道理不因相扣击，如何说得许多来。
既言一日归颜子，王者如何必世仁。若论仲尼期月可，斯言乃是反其真。
墨子平生枉费工，谩将泛爱去形容。若观木讷并刚毅，方见风流是个中。
狂狷虽云执一偏，一偏所执尚能坚。不然欲与中行士，往往其中亦未全。
尝称管仲以如仁，仁者要之即是人。未可以仁称管仲，可于人上试经纶。
夫子何为发问初，答云寡过未能无。斯言可谓深而宛，所以重嗟累叹乎。
区区用意在方人，所得从来未必真。我则于斯诚不暇，枉劳臆度费精神。
此理从来自不疑，奈何于此不投时。若还上下相通处，不是天心亦不知。
只是人生少琢磨，厄于陈蔡尚弦歌。道之兴废皆由命，虽愬如公奈命何。
卫多贤者仕伶官，击磬如襄理一般。不审乃于声上取，疑其此意太无端。
可笑灵公不自量，区区小国事交争。遽然问阵于夫子，夫子闻之故遂行。
子张闻语便书绅，太似胸中未识真。忠信笃钦非外物，当于行处用精神。
壮志如何便遽忘，故宜一旦问为邦。行藏独与吾夫子，不类当时狷与狂。
试问如何是探汤，喻其渐入久无伤。顾于不善乃如此，深恐斯人志不刚。
公山召子犹将往，阳货如何却矙亡。料得用心须有异，圣人去就不寻常。
公山阳货本同谋，夫子如何较去留。须信人心有真伪，故将直笔记春秋。
性习自然分远近，智愚安得便无移。困而不学民斯下，愚者要当且力为。
焉用牛刀去割鸡，子游初见已无疑。既云学道应须爱，遂谓前言乃戏之。
于兵于食皆云去，当使斯民信独存。不尔此心先已丧，虽云兵食更休论。
哀公真自不寻常，虽是年饥亦较量。二犹不足如何彻，䌷绎斯言味更长。
一诺要之不可轻，古人于事贵能行。若还行得方为诺，不尔徒言未必诚。
善胜不于常胜得，无方始向有方求。故知欲使人无讼，莫使情于听处留。
有类痴人学著棋，谆谆诲尔反狐疑。回头试问旁观者，说得元来却甚奇。
大都礼义本人情，若论人情莫若亲。苟使于亲无曲折，不知人视作何人。
谦抑从来不务争，于人唯恐失其情。若于礼义愆违处，安得区区学面朋。
四者相资体亦成，体成须要得兼明。当知礼乐非文具，乃是其间造化名。
仁体从来不可名，方圆随处便成形。要之自在初非力，以力为之恐失经。
丘何为佞乃栖栖，此语深怜及仲尼。犹乃从容言疾固，胸中荡浩不容窥。
若于君子能修敬，敬外无缘复有余。子路不思三致问，病犹尧舜果何如。
于时穷达何须较，在我行藏未易论。子路不知方愠见，更疑力学到师门。
参闻吾道无心语，只在当时一唯间。多学反嗟疑子贡，望云犹隔数重关。
扬雄苦作艰深语，曹操空嗟幼妇词。晚悟师言达而已，不须此外更支离。
岂是区区务相师，寻常一事不容欺。及阶及席方皆坐，犹告之曰某在斯。
常追往日悔前事，复向如今念后来。幸尔平生无所好，喜于末句绝纤埃。
损益由人好乐间，须于情窦著防闲。鸡鸣舜跖能分得，始向师门见一斑。
要之恐惧常修省，乃是吾心所必然。君子如云止三畏，又何终日却干干。
窃怪陈亢问伯鱼，子今亦有异闻乎。喜云闻一得三理，料得其他未必如。
欲逃阳货遇诸涂，在我之言亦未疏。大抵行藏非汝事，孰云夫子主痈疽。
如何夫子欲无言，此理疑其或未然。若看阴阳运行处，方知与物自周旋。
既能委曲存商后，又不区区爱此身。以至为奴作洪范，仲尼称谓有三仁。
有道不妨三见黜，当时人恨以为多。从来一向贪婪辈，读此其如愧耻何。
宣尼颇意在斯人，故尔令由去问津。大是斯人能会意，知津此语亦为真。
看来桀溺与长沮，固是其言太阔疏。若论耰耡全不顾，这般风味亦难如。
体不勤劳谷不分，毅然植杖俯而耘。从前一向空担板，大道元来亦未闻。
夫子当时议逸民，举皆未必见其真。唯吾无可无不可，所以巍然号圣人。
能谋虽似周公圣，于纣兴亡特未分。及至当时获微子，武王方始决成勋。
春天夜月一声蛙，撞破虚空共一家。正恁么时谁会得，岭头脚痛有玄沙。
来时江梅散玉蕊，归去麰麦如人深。桃花只解逞颜色，唯有垂杨知客心。
千寻石上隐麻姑，会教蔡经起鼎炉。丹成龙去今何在，虎迹岩前叫鹧鸪。
外道殷勤来问佛，有言不问及无言。大雄不费纤毫力，良马何曾用举鞭。
清浄行者不涅槃，破戒比丘无地狱。天台相接到西川，总是自家亲眷属。
白日街头独自行，夜间屋里独自卧。山高不碍白云飞，竹密不妨流水过。
清源佛法意如何，米价酬来太老婆。眨上眉毛行大道，莫于平地起风波。
乌臼分明棒有眼，这僧直是眼无筋。假饶打著百千个，切莫将伊挂齿唇。
须知天地共同根，万物从来元一体。未审南泉庭下花，几人看了梦相似。
甘贽设粥念摩诃，致见南泉打破锅。万事但将公道断，任教四海动干戈。
檀越家中作水牛，收来放去任优游。不曾犯著人苗稼，何必南泉对赵州。
礼佛无端撞赵州，却将知见作寃讐。如今四海平如掌，云自高飞水自流。
殿上从来好功德，如何侍者却疑惑。赵州露出赤心肝，问著依然墨漆黑。
钟鼓未鸣先托钵，雪峰平地成饶舌。当时一径入僧堂，且看岩头有何说。
的的古帆已挂后，小鱼吞却大头鱼。虽然李广运神箭，自古张颠解草书。
春有百花夏有热，秋有凉风冬有雪。若无闲事挂心头，便是人间好时节。
竹箆举起成生杀，岂肯容人乱札锥。劈脊一挥如荐得，银山铁壁也光辉。
杨岐金圈与栗蓬，吞跳依前事不同。大海都来一口吸，更无南北与西东。
热糍荡口成痕迹，糍冷令人便动脾。何似且拈安一处，家常茶饭且随时。
昨夜三更转向西，昏昏宇宙几人迷。澄潭影转风初息，孤狖微闻岭外啼。
行亦禅，坐亦禅，语默动静体安然。江上晚来堪画处，一叶扁舟破远烟。
人间正月十五日，西来祖意若为陈。楼台上下火照火，车马往来人看人。
虎头带角人难措，石火电光须密布。假饶烈士荐应难，懵底那能解回互。
西天悉达多太子，今日降神出母胎。一步一莲随宝足，人间天上独崔嵬。
入息未尝居阴界，出息何曾涉万缘。一声渔笛离南浦，依旧芦花深处眠。
池阳面壁许谁知，万古孤峰对落晖。才见攒眉便回去，早知不是丈夫儿。
闭门入圃太周遮，一唤回头便到家。良遂知时人不委，海山空映夕阳斜。
一不爱乖崖傲物，又不爱像楼打楼。饱谙世事慵开口，暗展双眉自点头。
心如皎月连天照，性似寒潭彻底清。无价夜光人不识，梦中虚度几千春。
顶门竖亚摩醯眼，肘后斜悬夺命符。瞎却眼，卸却符，赵州东壁挂葫芦。
鸟窠佛法无多子，只在褴襂一布毛。一气吹来何处去，至今天下有𫍢讹。
打车即是打牛是，鼻孔辽天也被穿。已向人前输肺腑，可怜今古妄加鞭。
父子相将草里游，人前拈弄几包羞。返雷一震惊天地，直得沧溟绝点流。
大义开田创祖基，分明书契示传持。儿孙不肯遗先业，乞食年年役路歧。
王令威严谁敢拟，纤毫才动铁轮随。时人只见锥头利，几人能见利头锥。
镆铘在握当堂坐，拟欲冲前便丧躯。纵使机锋如电拂，到头未免病栖芦。
堪笑当年陆大夫，独夸身外更无余。不因指出花如梦，争得双眸翳尽除。
昨夜三更转向西，昏昏宇宙几人迷。澄潭影转风初息，猿狖微闻岭外啼。
两个孩儿抱花鼓，左边打了右边舞。一曲两曲无人会，历历清风动千古。
一不问兮二不休，直须识取那钩头。再三回首来相见，急水波心辊绣毬。
幽谷白云藏白雀，拟心栖处隔山迷。直饶不住栖心处，犹落怡山第二机。
路穷崖断进无门，赖有山翁指出原。九曲黄河清彻底，谁知别是一乾坤。
定光金地遥招手，智者江陵暗点头。已是白云千万里，那堪于此未知休。
传来铁钵盛猫饭，摩衲袈裟入墨盆。祖翁活计都坏了，不知将底付儿孙。
堂前露柱久怀胎，长下婴儿颇俊哉。未解语言先作赋，一操直取状元来。
文殊普贤谈理事，临济德山行棒喝。东禅一觉到天明，偏爱风从凉处发。
正炊折脚铛安隐，无奈公文抵死催。硬把死蛇头不得，随时之义大矣哉。
念念舍离诸恶趣，心心克取佛菩提。取舍二途如脱得，永嘉元不识曹溪。
流水下山非有意，片云归洞本无心。人生若得如云水，铁树开花遍界春。
三十六旬穷此夕，定盘星上转风车。放开结角罗纹处，须信风流出当家。
常州有，福州无，江风作恶浪花粗。不用刻舟徒记剑，片帆已过洞庭湖。
三分光阴二早过，灵台一点不揩磨。贪生逐日区区去，唤不回头争奈何。
梦幻空花六十七，临行犹自老婆心。鸳鸯绣出与人看，谁知元不犯金针。
析尽尸骸没一些，从兹遍界是那咤。直饶见得无纤翳，未免重添眼里花。
普请开田力已齐，纷纷带水又拖泥。展开两手人休问，昨夜三更月落西。
不知此土何为验，拈起新罗人草鞋。汉祖殿前樊哙怒，鸿门一踏为谁开。
涅槃偿债更无殊，劈破长沙肘后符。一句全提无话会，钱塘八月浪花粗。
比谓拈来伸一问，如何举众尽茫然。不因一扑百杂碎，定作人间丑妇寃。
山龟有壳藏头尾，七十二钻不奈何。恰似秀峰空首座，嘉招不肯出烟萝。
贤圣劫来未曾杀，而今断这一刀休。果然葛怛胸中落，笑杀灵山老比丘。
浩浩长江际碧空，片帆高挂便乘风。快哉不费纤毫力，万里家乡咫尺通。
卖尽田园彻骨贫，不知何处可容身。楼头浪荡无拘检，铁笛横吹过洞庭。
华岳三峰翠插天，上头无路可跻攀。不知谁有神仙手，折取峰头十丈莲。
太平时节岁丰盈，旅不赍粮户不扃。官路无人夜无月，唱歌归去恰三更。
二三尺雪山藏路，一两点花春到梅。将此赠君持不去，请君收拾早归来。
千般言，万种喻，祇要教君早回去。夜来一片黑云生，莫教错却山前路。
小庵小舍小丛林，土地何须八九人。若解轮番来打供，免教碎作一堆尘。
无地无锥未是贫，知无尚有守无身。侬家近日贫来甚，不见当初贫底人。
雁山枯木实头禅，不在尖新语句边。背手忽然摸得著，长鲸吞月浪滔天。
鼓山不跨石门句，嚼碎令人牙齿寒。亲扣国师问端的，石门无锁亦无关。
谁道霜风只一般，今年寒胜去年寒。夜来得个真消息，无限鲇鱼上竹竿。
炉已开，炭未有，衲僧暖地且相守。忽然乞得火种来，切忌烧脚又烧手。
世尊不说一个字，大藏小藏从此出。达磨九年面壁来，得皮得髓分优劣。
时清休唱太平歌，大冶红罏著一毛。试向其中撮灰烬，亘天红焰已周遭。
明明搅动一缸屎，却把麝香烧旖旎。许多香气不曾闻，浑身坐在屎缸里。
问佛答云干屎橛，明明此理难分雪。金刚宝剑倒杀人，钝钢止用新罗铁。
踢倒飞来回首去，倒骑佛殿出皇都。须知此外封疆阙，八面腾腾任卷舒。
倒握毒蛇横古路，背骑猛虎舞三台。收来放去无多子，铁眼铜睛被活埋。
赵州狗子无佛性，当空掘出秦时镜。光明浑不见星儿，上下四维俱彻映。
袖中宝剑摩星斗，肘后灵符照八方。拨转目前关捩子，从教天下竟忙忙。
倒骑铁马渡潇湘，涧草岩花不覆藏。回雁峰高亲到顶，了无佛法可商量。
向来事业俱荒废，即体生涯迥一空。渐愧此身无被盖，百般痴钝玷宗风。
积念有年瞻石佛，今朝一见绝疑猜。都卢面目只如此，却道三生凿出来。
谷空空谷谷空空，空谷全超万象中。流水落花浑不见，清风明月却相容。
家山有路应须到，到得家山未是归。拈转杖头俱划断，好看午夜太阳辉。
二祖无端向少林，庭前立雪到腰深。直饶觅得心无有，未免全身被陆沉。
忽闻幕下哭哀哀，顿使天台对五台。风月一天今古在，通身是口也难开。
黄蘗堂前吃棒去，大愚肋下筑拳来。若言佛法无多子，到底分明眼未开。
临行特地扬家丑，带累傍人满面惭。霹雳一声云雨散，至今父子未相谙。
灵云亲说悟桃花，端的无疑眼里沙。纵使玄沙言未彻，相逢且吃赵州茶。
兴化棒头轰霹雳，克宾脚下走尘烟。若无塞外将军令，那得嘉名四海传。
猴王久受幽沉苦，法力冥资得上天。须信自心元是佛，灵光洞耀没中边。
入圣超凡既有声，卧龙谁顾碧潭清。快须鼓浪兴云雨，莫负从前济物心。
大川欲济须舟檝，大厦谋成必巨材。又是一年能事毕，山僧赢得笑咍咍。
善财童子采来亲，大智文殊用得灵。今日青山端午节，不劳拈出再施呈。
无边不动虚空体，不拒阴阳去复来。谁道一双穷相手，未尝容易舞三台。
观音大士弘悲愿，千臂庄严千眼明。定慧慈威咸具足，山僧赢得不惺惺。
今朝已是三月半，到处桃花开烂熳。多少游人眼不开，灵云一见疑情断。
南北东西总亦庵，尘毛刹海悉包含。山僧已住其中矣，更欲招邀即不堪。
琉璃田地无根草，信手拈来属老卢。不似时人开著眼，再三捞摝费工夫。
雁山孤顶绝攀跻，当念游人困路歧。暂与化城休歇地，莫教忘却转身时。
兴化当年为克宾，棒头敲出玉麒麟。遯庵放过定禅者，只要渠侬眼自明。
立地成佛杀人汉，握节当胸更问谁。莫怪阿师佯瞌睡，要渠回首自知非。
三应三呼亘古今，遯庵无此老婆心。痛拳热喝出门去，一听渠侬怨恨深。
湖山相见笑颜开，知道仁从佛国来。败阙尽情都纳了，莫言无物送君回。
头陀事众已多年，华藏无衣可得传。劈面三拳仁义绝，陈州人出许州门。
色空明暗本无因，见见由来亦误人。见不及时犹未瞥，那知殃祟是家亲。
棒下承当早自欺，听人饶舌固非宜。纵知佛法无多子，争似当时未问时。
未离闽底已还家，才跨飞鸢又眼花。堪笑曾郎更心毒，乌藤轻放老玄沙。
祖父田园俱属我，中间树子岂由他。连枝带叶和根拔，要见儿孙意气豪。
黑漆竹箆非触背，大地山河俱粉碎。咬人师子急反身，莫学韩獹犹逐块。
黄龙一唾绝迟疑，笑杀傍观又可悲。姹女已归霄汉去，呆郎犹向火边栖。
山前田地卖还买，松竹清风痛自怜。堪笑梦中夸富贵，觉来那直半分钱。
大藏教文为切脚，钵啰娘义最深幽。孔门弟子无人识，碧眼胡僧暗点头。
年穷王老夜烧钱，断送难逢下水船。懵底不知身到岸，随他寒暑谩推迁。
握不成团拨不开，德云几度下崔嵬。有时行到海南岸，密密还从旧路回。
踏破草鞋赤脚走，堂堂向外扬家丑。只知歛袂出人前，不觉衣穿露两肘。
今日当年佛降生，当年今日不多争。若言八十还归灭，有眼分明特地盲。
射杀南山老大虫，行人从此路头通。年来猎犬浑无用，卧对千峰与万峰。
干闼婆王曾奏乐，山河大地皆作舞。争如跛脚老云门，解道腊月二十五。
一苇江头杨柳春，波心不见昔时人。雪庭要识安心士，鼻孔依前搭上唇。
从来打鼓弄琵琶，须是相逢两会家。佩玉鸣鸾歌舞罢，门前依旧夕阳斜。
李四有钱不解饮，张三解饮又无钱。相招丰乐楼中看，不怕寒威雪满天。
才出胞胎便逸群，周行七步独称尊。当时若见云门老，不到如今累子孙。
殃崫雄雄方勇锐，瞿昙住住息风波。杀人作佛当头劄，覆雨翻云在刹那。
一花拈起便承当，正眼传来不覆藏。今古流通无间断，枝枝叶叶尽芬芳。
草衣木食道人高，传得金襕意气豪。此外已知无别法，刹竿倒处累儿曹。
达磨西来未足夸，少林捏目强生花。得皮得髓徒分别，妙性圆明本不差。
威音王佛是儿孙，王老当时开大言。黄蘗见机分主伴，典刑千古定宗门。
斩了猫儿问谂师，草鞋头戴自知时。两堂不是无言对，只要全提向上禨。
南泉麻谷与归宗，道眼元来总不通。去礼国师瞻相好，区区只到半途中。
大庾岭头功德成，谩言点眼访知音。红炉片雪明端的，象外风光照古今。
浄瓶踢倒赢山子，体用全彰迈古今。洞彻玄关垂手处，到头须是遇知音。
特来设粥夸英俊，那知王老更风流。打破粥锅呈丑拙，狸奴白牯一齐收。
草户柴门谢子来，躬身下拜笑眉开。深深密密亲分付，莫道宝山空手回。
台山古路是人游，个个寻婆问路头。堪笑赵州才勘破，寥寥千古使人愁。
西来祖意问如何，柏树庭前指似他。射虎不真徒没羽，至今天下有誵讹。
面门出入每相见，日月由来不识真。海岳惯游知己少，反身归卧岭头云。
似锦桃花满树红，灵云一见便心空。当时不遇玄沙老，争得名喧宇宙中。
不出漫漫草路遮，出门犹更隔天涯。回机踏著通霄路，何处青山不是家。
大方独立峭巍巍，八面玲珑万象围。正坐当轩无位位，圆通无碍应群机。
一喝惊天动地雷，海翻太华洞然开。岩头胆丧魂飞也，谩道当时手搦擡。
亲儿弃了复何言，月在波心印碧天。独有一身无系累，困眠醒坐任随缘。
宝寿开堂推出僧，棒头有眼要分明。满城人瞎谁能晓，今古清风匝地生。
须弥座上歛伽黎，海口潮音阐大机。世主大檀能藻鉴，灵山嘉会愈增辉。
一波才动众波随，汩没尘寰几个知。突兀须弥横宇宙，纵横妙用更由谁。
问来答去无偏党，铁壁银山作么通。纵夺临机言话堕，遂令千古动悲风。
恰如刽子气雄豪，便向咽喉下一刀。五脏肝心皆砉出，方知王法不相饶。
观音出，普贤入，文殊水上穿靴立。擡头鹞子过新罗，石火电光追不及。
多病相如故倦游，四年纡绂到三州。君恩乞与归岩壑，何啻将军得罢休。
乱山深处出楼台，秋入群松万壑哀。岚翠逼人清似雾，滩声落石响如雷。
庵枕青溪四面山，炉烟未断日初残。高僧丈室修然静，案上楞严久不看。
英灵何事卧云深，一举曾空万里阴。阡陌相望苗就槁，苍生应待作商霖。
亭枕临漳一水阴，半空云雾锁寒林。山从天宝来鸾远，基辟开元历代深。
金鳞玉角照人寒，何事清时此蛰蟠。甘泽不辞膏品物，奚惭济济舜朝官。
腊尽春来气应和，丰年嘉瑞作民歌。一杯龙洞梅花酒，□破牢愁埒太阿。
龙岩重到腊残天，欲访丹成行满仙。因睹曾公题刻妙，气腾忠谊拂云烟。
寸心忧旱隐如焚，默念僖心闵雨勤。欲到九龙岩数里，霈然甘泽副油云。
骤雨滂沱若救焚，痡瘏时暂慰劳勤。若教千里均沾渥，多稼看看胜□云。
采□形相异为仙，识性谁知共一天。泽物度人均是道，瑞昭千载起祥烟。
不为鱼计伏藏深，鸣和奚惭鹤在阴。千里秋苗如普润，何妨信史一书霖。
沐雨冲风夜向晨，九龙岩畔报中春。行庖一供山僧饭，下咽甘□不笑贫。
潇湘行迈遇初秋，何幸因官得一游。无异醴陵三室洞，九仙羽客是吾俦。
两山收雨暗平沙，遮断溪梅隔水花。留得烟林作图画，依稀松磴有人家。
空山玉蕊照琼瑰，到处寻花共往回。欲识春风最奇处，试来同看雨中梅。
朦胧花影月黄昏，著意春风入酒痕。知是江梅喜佳客，倒垂花蕊照清樽。
十日春阴到水亭，水边杨柳一时青。梅花过尽桃花恶，乞取山矾入浄瓶。
清议岂徒光四户，直声应已到三韩。黄门有手能批敕，太学无人为举幡。
渡桥已看银河冻，上马争如玉凤飞。莫说兔园延赋客，不须鹤氅作仙衣。
冷冷疏疏雪里春，不轻吹笛付伶伦。出墙幽独窥邻女，临水横斜览镜人。
尖头奴有五兄弟，十八公生四客卿。过我书斋无一事，似应终日待陶泓。
一床两好世间无，好女如何得好夫。高卷珠帘明点烛，试教菩萨看麻胡。
赋命安能比巨公，偶然年月与时同。只因日上争些子，笑向连江作醉翁。
一宵短梦惊流俗，千里高名挂里闾。遂使晚生矜此意，痴眠不读半行书。
高台无地曲池平，漂泊勾吴宿古城。一岸湿云沈夜色，四山凉叶下秋声。
破敌将军晓入燕，满城和气接尧天。油然叆叇三千里，洗尽尘氛二百年。
二年催遣向东州，见尽东州水石幽。不把寻常费心眼，灵岩消得少迟留。
东州山水亦堪游，及至灵岩分外幽。会有定师能指示，直须行到宝峰头。
步绕危峰渡翠崖，扪萝初上更崔嵬。他年若有寻真分，定结茅庐傍此台。
深隐犹疑世上闻，桃花还泄洞中春。当时不得渔人入，将谓人问几世秦。
元颜文字照浯溪，神物于今长护持。崖边尚有堪磨处，留刻中兴第二碑。
溶溶瘴雾暗朝暾，咫尺山关号鬼门。疾病年年不相贷，朱颜凋尽赤心存。
垂老飘零万里余，肌肤瘦尽鬓毛疏。皇恩若许归山去，豆地虽存不解锄。
不羡云霄欲网罗，百年人物总相磨。死如归耳生如寄，造物从今奈我何。
九死穷荒一病翁，晓来犹怯北窗风。谁知葵藿倾心切，待到日轮升太空。
不辞南北叹飘零，俯仰乾坤一草亭。鸢堕水中从沓沓，鸿飞天外自冥冥。
长袖深藏批敕手，短筇斜倚作诗肩。有时极目愧辽汉，兴在孤鸿落照边。
病损腰围减未休，二毛垂领飒先秋。梦中那复化为蝶，林下不妨问鬬牛。
口腹相煎亦可羞，饥来欲食饱还忧。一编地下我无用，须学留侯辟谷不。
一鞭行色黄榆路，望断遥天垂地处。呜呜流水如有情，泻我离愁向东去。
小人拙直颇近真，放论动取儿曹嗔。何似饮醇浇舌本，醉来卧唱江南春。
行旌此去隔关山，顿觉幽斋笑语阑。后夜月明空似水，孤桐横膝向谁弹。
昼闲人静睡相寻，幽鸟时时荐好音。唤起新秋一襟恨，南窗摇膝费孤吟。
暮凉浮座暑光微，竹底风来暗举衣。假寐不知清夜久，挂檐星斗向人稀。
毵毵官柳绿藏鸦，傍郭人烟三五家。见说今年寒食好，踏青归路看梨花。
谁家临水亚朱扉，楼外风闲柳线垂。昨夜蒙蒙春雨小，杏花开到背阴枝。
归计茫然殊未涯，倦游日久似无家。十年灯火有何效，赢得眼前生眩花。
经霜落叶金堆地，过雨奇峰碧满门。要识丰年在何处，牧儿横笛下烟村。
事纵未涯心已老，山虽许远梦能归。团蒲稳坐亦不恶，扪虱工夫趁早晖。
酒薄仅能浮颊赤，灯寒故意学山青。新来鼻观无遮碍，觉得功名一味腥。
涧底战骸霜雪枯，笼烟万瓦半荒墟。流离赤子马前泣，争问九重知也无。
父老沾襟讼不平，千岩鬼哭乱泉声。乌鸢误饱忠义肉，点检战功谁眼明。
皇家有道岁不恶，雪花如絮千里飞。老农夸杀麦本绿，一杯汤饼令汝肥。
断云横碧暗平野，落照曳红明远村。回首半天云破处，一眉新月报黄昏。
饭余日影转修廊，欹枕桐花堕小窗。为觅春风洗残梦，要令诗思敌澄江。
绿暗红疏春事休，此身孑孑又西游。不堪回首斜阳外，一片黄云万古愁。
何郎风味梅花瘦，楚客孤高蕙草芳。二子寥寥去人远，一编青竹姓名香。
青衫一领缚闲身，饱识官街肥马尘。昨日友生双鲤至，怪人不忆故溪春。
近郭一廛殊未涯，不堪眼底又春华。宦游趁食负惭色，大似田头拾粒鸦。
风狂雨暗舟人惧，自委神明志不邪。投得苇湾波浪息，岸头烟火近人家。
南枝春色弄微温，记得清香扑酒樽。今日相逢隔烟雾，扬州残梦足销魂。
长爱孤标似君子，不禁横竹巧挤排。短幅离离乃遗像，至今寒蝶误飞来。
半篙寒碧秋垂钓，一笛疏风夜倚楼。多少巫山旧家事，老来分付与东流。
朝阳飞影战余寒，楼上高人久屈蟠。想见倚栏三盏后，醉横诗眼与天宽。
化工错玉满京都，尚有痴云似积酥。马上官人冻颜赤，拥炉还羡老生无。
雪意融融旋作泥，故山应是费攀跻。而今把笏谢樵子，马踏御街闻晓鸡。
银涛万顷涨烟村，寂历茅檐上晓暾。春傲余寒邀不住，夜来偷入杏花园。
黄沙苦染鬓毛斑，乞得琼瑰一寸悭。径欲南楼试鹤氅，拍天清气月如环。
玉霙著砌晓斑斑，天惜丰年特地悭。爽气一屏山倚碧，冷光千叠水回环。
布衾纸帐饯残冬，老眼俄惊晓日红。好梦追寻忘首尾，但闻窗外竹摇风。
破篱残屋是谁家，一片斜阳万点鸦。驻马冈头无处问，漙漙清露湿黄花。
半载长安客意寒，一鞭归兴旧家山。妻孥问我成何事，买得虚名满世间。
一川晴日破春容，柳絮桃红赴望中。莫喜芳辰又来到，少年能耐几东风。
坡头霜木秋半老，沙际水禽时一双。乞我短篷归去好，醉听夜雨卧荒江。
金甲将军传好梦，铁冠道士寄新书。我与云长隔异代，翻疑此事太荒虚。
小桃脱萼柳梢柔，春色无边破客愁。好与永和修故事，一时人物尽风流。
伫立危亭醉眼宽，无边秋色夕阳间。牧儿腰笛挽牛去，却放半川云水闲。
休辞十驿犯埃尘，花柳无边政可人。我坐宦囚归未得，仗君说与古溪春。
妙年才气擅超群，试吏来司泮水芹。行矣玉堂应召直，忍将风袂与君分。
龙山何处暮云黄，坐想前贤落帽狂。茰实菊花良不恶，为君沽酒作重阳。
千里骄阳稼穑枯，人心穷极但天呼。须烦岩壑为霖手，下泽苍生慰海隅。
待船聊复驻征骖，手撚梅花望翠岚。花似若人清绝俗，故从江北寄江南。
两年说归明日归，江头草软花芬菲。风调江浄船行驶，好看芳草怀春晖。
海错东来自四明，感君怜我故分珍。拜嘉何必须豪饮，大嚼姑从得句新。
螺头已荷兼三和，鳯髓何须贵八珍。多谢邦君怜不饮，只将诗句巧争新。
恶语岂堪酬妙句，麤餐曾不餍常珍。得君海错俱奇绝，从此鄞江发兴新。
睡起晴窗正忆渠，老兵声喏到前除。新诗价重连城璧，便觉贫家富不虚。
一鞭春色去迢迢，溪上红粧笑语娇。酒醉不知行客避，竞眠芳草鬬裙腰。
十里西畴马送曛，晚风依约度溪云。悬知今夜桃花雨，一洗焦枯慰使君。
饷厚东阳一万畨，从今难放笔头闲。新诗正与花牋似，文彩纵横咳唾间。
涓涓流水雨晴初，夹道山花簇彩舆。千骑不辞迎候远，物情春意竟何如。
雨多南国惜春归，多谢诗人赋采菲。堕白残红无处着，漫随风絮作团飞。
玉佩翻然下帝傍，墨池照影妬新粧。时人莫作飘零看，收拾毫端无尽香。
几年埋没乱荆榛，轩槛移来特地新。何事临风忍相对，伤心一曲旧亡陈。
秋风鸣玉雨疏疏，嫩绿临窗半卷舒。似是相知慰牢落，朝来肯寄一缄书。
千林揺落见孤芳，色映青松破嫩黄。玉露凄凉三迳晚，金英芬馥几丛香。
开花不与众芳期，先得江梅破白时。犀甲鹤头微带雪，画屏曾见两三枝。
亭亭青盖倚宫粧，新浴温泉体自香。暂借青风来一霎，欲披云锦见蜂房。
秾华不与众芳同，偏爱施朱立晓风。莫道春来无酒病，脸霞犹带夜来红。
桃叶萧疏柳叶黄，清寒应怯夜来霜。芙蓉雅与秋相好，独对层台试晓粧。
疏白欺人侵短鬓，老红乘酒驻衰颜。食梅已判非吾事，把读清诗忆故山。
早从子美追懒真，近向长康得痴绝。相逢可笑复可怜，君看稀疏鬓邉雪。
安得都护胡青骢，与君并辔揺玲珑。南溪今日冻初觧，好看游鱼翻鬛红。
依依杨柳绕溪斜，黑白溪头鹄伴鸦。雨过芜菁自春色，一丛茅屋野人家。
晚来天意欲晴寒，幽鸟争春到舌端。诗骨自怜山様瘦，酒肠君似海能寛。
门前溪水绿萦回，风縠无邉费剪裁。待与东君写春色，好教红紫一时开。
春到花梢一点红，吹嘘应谢晓来风。南园缭绕城邉路，无限诗情杖履中。
㶁㶁溪流碎玉鸣，野梅随处伴行人。归欤路出临卭市，凖拟沉浮曲米春。
怪来庭砌堕寒梅，风笛数声清以哀。两日枯肠餍蔬笋，不堪茗椀发轻雷。
辰瓜醉竹定何如，试问君家种莳书。坐久幽窗转斜日，恰怜梅影上衣裾。
南禅相望无多地，深谢高轩日见过。归去山林遂闲放，却寻农圃问谁何。
相从辄莫太怱怱，赌酒分茶自有功。谁谓春归无处覔，柳蹊飞絮乱因风。
照眼酴醿正及时，鞓红相映似相知。天公应也怜芳意，一霎轻风宿雾披。
花外霏微雨弄晴，乱红狼藉过清明。伤春正苦无聊甚，接接欣闻噪鹊声。
官闲时醉秀溪春，醉里吟诗字字新。欲报自惭无好语，年来胸次亦埃尘。
欲下荒庭意已阑，一枝红药坐中看。东风不息成何事，又酝春阴作夜寒。
轻阴还傍麦秋天，病怯春寒独衣绵。老境不知行乐好，坐来芳树看莺迁。
春来谈笑数追陪，多谢传杯不放杯。醉里狂言应可笑，问春归去几时回。
带雨飞来燕一双，问伊何事为春忙。野人不觧呢喃意，勉强搜吟对麦光。
马头惊见一枝新，夹道欢呼拥吏民。咫尺招提鸡黍约，不妨同醉万家春。
安养疮痍过所亲，野人何幸预斯民。自怜枯槁无生意，遂与寒梅竞得春。
杨花落地䴙鹈飞，百里湖山碧四围。信步不知行几远，却怜芳草伴人归。
山色新晴一蘸青，隔溪无数野花明。杞苖荻笋肥应美，采掇何妨趁晚烹。
奉诏欢均草莽臣，郊原风日自温温。欲知太守催耕意，重谷劭农本圣恩。
天宇澄清桂影秋，骚人乘兴欲登楼。楼前白水三千顷，滉滉镕银烂不收。
三月诗筒绝往来，有时谈麈许追陪。梅花雅欲撩佳句，犯雪凌霜为我开。
多谢苍头语我来，恍如相见笑相陪。新诗高妙梅清绝，展读花前病眼开。
对酒应从暮吹号，酒行还喜荐溪毛。若将物象评诗思，须向江头看怒涛。
功成三白到春回，好放云天万里开。今夜子猷方对客，却烦安道过溪来。
六花无怪索诗催，正恐清寒勒早梅。待得江头千树暗，故争明洁逐风来。
天容如鉴地无尘，阳气依稀动紫荆。日晷渐长端可爱，霜华增重不胜清。
白云深处是吾家，山市归来日影斜。独立前村聊送目，孤村流水闹寒鸦。
乞巧谁家绮席开，夜阑箫鼓趁虚催。启明不为牵牛计，又放朝阳送曙来。
君来井邑笑烘烘，君去萧条逈不同。似说攀辕如昨日，可怜身老长儿童。
不敢搘笻问起居，虑烦炰脍破兵厨。杜门终日无人顾，新竹墙头出万夫。
金苞照爼出双柑，想见和枝映笋篮。欲倩玉纤分玉液，要濡燥吻发清谈。
梦断幽禽恰转更，窥窗残月淡孤灯。孜孜读诵如吾子，指日菁莪看锡朋。
万事秋来只信缘，为谁清嚏晚风前。断虹收尽廉纤雨，喜见江南八月天。
封殖要当同种玉，翺翔端复见停鸾。此君不是尘中物，岂减樊川十万竿。
自是清阴能借润，不应积雨尚流寒。先生端的磻溪裔，乞与沧溟作钓竿。
威严霜肃德春阳，民感澄清涕泗滂。畏垒大穣知不晚，三年端可笑庚桑。
九郡疮痍頼拊存，年来和气浃江村。此恩未易论天报，请看于公大里门。
翠盖亭亭水满塘，六铢新制带天香。晚来扶洗娇无力，尽鬬冰肌不鬬粧。
清风习习晚香微，坐使诗人赋采菲。想见温泉初濯玉，侍儿娇拥太真妃。
耻同流辈弄胭脂，一様新裁雪白衣。何日与君携酒去，两般分取载将归。
素颊黄心破晓寒，叶如谖草臭如兰。一樽坐对东风软，敢比江梅取次看。
沉水香浓画不烟，赋花谁是饮中仙。顾予老拙辞源澁，空想东坡万斛泉。
枫叶霜余霞灿烂，苇花风起雪纵横。铜陵江上秋容好，两绝新诗取次成。
烟销远水分帆影，木落疏林出斧痕。啸咏不知红日下，九华何处望中昏。
潇洒湖东小小亭，一时酬唱有三明。亭前澄练无邉际，应助诗人写物情。
乱插黄花趁节宜，年华休向镜中悲。已知和气回春谷，横管临风更一吹。
一龛灯火夜凄清，壁下秋虫断续声。细把新诗等风味，易牙元不乱淄渑。
疏懒常嫌束带劳，年来见客强垂条。不知此病容医否，沥沥真珠出小槽。
雨余东北望银屏，一带寒山映骨清。谁道西风能换物，染红枫树亦多情。
宿雨飞花阻撷芳，寄题端欲为增光。何时登揽快晴日，瀹茗挥毫看瑞香。
官道千秋坐小车，仙随阮肇饭胡麻。男儿正患无津耳，千古留侯事可嘉。
稻花时候一犂雨，天意从人无间然。我亦摧颓穷甚矣，烦君试考小行年。
白江州熟人炊玉，竞说前年斗万钱。何事农夫太庸鄙，欲将豚酒谢苍天。
天然腻玉细生香，斜倚东风𥩟淡粧。可是春寒犹料峭，晓窗犹试绿罗裳。
看花令我忆金明，五月尊罍竹叶青。窈窕宝津楼下路，断肠千里四周星。
晓来飞雪似欺春，尽把群芳点缀匀。莫讶两旗分顾渚，要令佳句鬬清新。
春到梅梢日自和，动人芳气不须多。清肌瘦骨如冰玉，瘴雾那能柰子何。
盈盈终日对粧台，一树临溪欲半开。吟赏不须期烂漫，恐随春雨点苍苔。
一池春水绿萦回，池上梅花暖自开。想见温泉初出浴，六宫遥指太真来。
问言何处是前村，万木号寒雪障昏。安得梦为蝴蝶去，花间栩栩适吟魂。
真香暗逐微风远，疏影低随淡日斜。好在黄昏清浅意，一时收拾付诗家。
醉眼昏昏午倦开，不堪诗债苦相催。清香自是蠲烦药，为折霜蕤一朶来。
莫怪风前玉斚飞，饮酣初喜传花枝。正当北雪消残后，恰直东风料峭时。
绛跗檀口映冰肌，踏雪来看带雪枝。一见遂能消鄙恡，汝南谁敢忽牛医。
步入芳丛脚自轻，看来群卉眼偏明。和羮有实休疑晚，况是东君旧着情。
山下溪头卖酒家，为谁低入屋簷斜。蔬肠不柰村酤澁，笑挽长条沃井花。
额黄肌粉鬬新粧，春入园林度暗香。留滞江南归未得，一枝聊复沃愁肠。
晓来飞雪缀林端，冰玉肌肤巧耐寒。折得一枝红半吐，自挼香蘂当朝飧。
年年常是犯凝寒，换骨曾凴九转丹。结实和羮知不晚，试尝花蘂味应酸。
竹外山前见嫩黄，水沉清渍雪肌香。应嫌桃李风姿俗，故作寻常淡淡粧。
簷花厌浥细如尘，渡口舟横不见人。独喜霜蕤清照坐，旅怀虽恶未孤春。
凌霜冒雪报花期，大小群芳例是儿。屈指春风无十日，东君元是旧相知。
素艶忽从江上见，清香还向雪中闻。谁能送酒来相劳，为尔开尝对马军。
冬温开遍向东枝，映日含风万玉姬。何必霓裳掩前古，清癯端不羡丰肥。
别后开园日就荒，对花还忆少年狂。东荣几树应无恙，待得予归破嫩黄。
花前倾步溅狂澜，花外扶疏竹数竿。带雪精神清更好，冰肌元惯朔风寒。
浄几闲窗小小缾，一枝春色为谁清。吾今老去心如水，销得诗人与证明。
萧然清映水邉枝，似向温泉见玉肌。被恼诗人应不彻，怪来言语总成诗。
依倚春风雨浄缾，暮林摇落避真清。暗香似与常娥约，来借黄昏淡淡明。
夜来春信到南枝，姑射神人逞雪肌。多谢长须解予意，送将羁客换新诗。
流水泠泠浸稻田，岩耕应费买山钱。风梢雨盖摩霄汉，个里高人即地仙。
日影曈昽霁晓雰，几声幽鸟隔窗闻。谢安盍为苍生起，休恋青山卧白云。
日午高人睡正浓，幽香初破碧山红。忽然梦觉寻无处，会有东来一阵风。
深院重帘数尺墙，对花何必竟烧香。九龄风度高难挹，举世纷纷漫笏囊。
门外传来一轴诗，烂然蓬荜顿增辉。匹夫不敢贪怀璧，什袭今从故府归。
展读新诗次第看，管中文豹喜窥斑。不知笔力能豪放，落纸云烟欬唾间。
闲想当年啸咏声，一时人物鬬峥嵘。江山清壮今犹昔，谁谓丹青画不成。
后来模楷复何人，千载风流郭泰巾。欲睹诗豪兼草圣，一尊聊发洞庭春。
行草应曾阅鬬蛇，世情无识笑东家。君看横雨随风势，纸纸清新字字斜。
昂昂野鹤在鸡群，一见人分浊与清。吟对红葵朝雨细，坐临绿竹午风轻。
舍北湖山千叠翠，街南溪水一篙深。黄鹂也似快晴日，杨柳阴中诉好音。
恶客未尝知酒圣，高人何止擅文豪。三司自揣非吾事，敢觊徐州解佩刀。
嗟予少也戆无奇，才力而今老更衰。文阵异时逢大敌，犹能斩将复搴旗。
我惭思澁同司马，君患才多继士衡。今日相从非偶耳，挂冠淮浙好寻盟。
断桥疏竹带山幽，装点诗人覔句愁。多谢双鱼传尺素，绝胜斗酒得凉州。
春风草木初萌动，夜雨池塘正拍浮。玉骨檀心清更好，对花何惜醉扶头。
一霎轻风过雨稀，满庭春色碎珠玑。使君载酒花前醉，更有新诗为发挥。
万事当从酒到休，子山那得许多愁。绿樽翠杓梅花夕，不醉翻令恶客羞。
谁似樊侯哲且明，觧将勲业佐中兴。自怜汨没毛锥子，空对东风咏使能。
夜烧红烛照梅花，刺史风流自一家。待得残英上丹脸，韶华端复到山茶。
出车何日劳师还，二圣归来喜见颜。乞得此身终芰制，乱山茅屋两三间。
春阴连日竟何如，逐妇应怜拙勃姑。习习晚风来更急，欲吹时雨助虚枯。
一声何处呌提壶，杨柳阴中驻犊车。笑语谁家𫘤儿女，浣沙溪上数游鱼。
溪流灔灔草凄凄，春日农郊麦穂齐。卷地东风还作恶，片云随马渡溪低。
拍溪春水鸭头青，溪上哦诗醉眼醒。不见梅花寒蘸影，野桃山杏自娉婷。
三日春霖发土毛，道傍芳草半人高。马头问是棠梨市，一片梨花映小桃。
野鸟闗闗督驾犁，及时新雨土膏肥。知君有意农夫劝，故故穿林傍马飞。
草满池塘水满川，雨余溪溜正溅溅。黄梅恰在山多处，披雾时看一握天。
山下溪邉阿母家，春雷初过茗生芽。马头睡思浓无那，一椀何妨泛乳花。
一夜西风作晓晴，纷然花草鬬欣荣。苍松巧与夭桃并，漫使诗人意不平。
春云漠漠雨纤纤，花柳丛邉见酒帘。心为惜春无处著，可堪啼鸟更般添。
晓光晴影正曈昽，转眼还惊日过中。芳草岸头人渡水，洛阳影里鸟呼风。
草色青青入烧痕，登临何处暗销魂。应怜野老无拘缚，种竹栽花教子孙。
欲识吾君圣与仁，泽流寰海众熈春。两淮饥馑方移粟，六辔驰驱不惮勤。
日迟风细午阴微，柳外青骢去若飞。过得水村闻笑语，几家扶得醉人归。
庭闲人静鸟窥帘，坐对文书亦倦拈。春旱正须三尺雨，江湖宁放老蛟潜。
带雨酴醿不自持，短垣高榭倚斜枝。野人莫觅丹青手，摹写春容一绝诗。
下马邮亭忽喟然，数间茅屋起孤烟。山花狼籍余无几，断送归心起杜鹃。
怪石形模老牯同，漫将名字责农功。得来正与齐田类，谁敢言耕望岁丰。
灊皖归来麦已秋，相从时说白云游。八年不践同安境，梦里山溪记旧由。
光风习习日晖晖，堕絮飞红积渐稀。芍药酴醿看正好，一尊能共送春归。
使驿驰驱赋陟冈，等闲诗戏况逢场。清和在序芳菲歇，草色连天水满塘。
江南五月稻抽芒，想见含花带露香。底事淮郷太迟晚，一犁新雨正开荒。
我家湖上面九华，无钱买山山见賖。待栽北牖一坡竹，追配东门千载瓜。
新炊香软桃花红，蕲州竹簟初出筒。老翁易饱更甘寝，便便一觉南窗风。
三诗自可当尺书，得书何必须双鱼。黄花强把酬雪白，丐君捧腹聊轩渠。
清风为我晓开闗，风外浮云过雨还。湛湛可怜清上下，一篙溪水水邉山。
何日清游继大苏，扁舟东去泛西湖。欲将景物和诗句，写作钱塘伟观图。
拍天湖水注东闗，水外渔舟破浪还。谁似老僧闲有味，清风一榻面佳山。
雨过山前草木苏，开窗澄碧渺金湖。近来翰墨君为绝，喜见诗中有画图。
野云和雨渡金湖，山色微风恍有无。不惯扁舟浮浩渺，且驱羸马上崎岖。
云涛雪浪渺无邉，一簇溪桥客聚船。舆卫欲休红日下，几家茅舍起炊烟。
行并焦湖试问涂，何如震泽占姑苏。提壶聒聒劝谁饮，我不知君渠自呼。
客里宵寒梦易醒，起看残月照窗眀。招提正在山多处，过雨流泉碎玉鸣。
石窦泠泠注竹谿，谿光浮动软琉璃。幽人爱玩不忍去，觅句坐惊红日西。
榛莽无邉没尽头，当年禾稼压田畴。流亡复业知何日，九叙宜先戒用休。
抖擞空肠一字无，下邳能复异时书。中兴正欲平骄寇，莫若相如赋子虚。
客里诗成付漫书，清风一榻黑甜余。相山旧隠今分定，却是归来计不疏。
临淮终日鉴修眉，水外遥山尺五低。我欲骑云呌阊阖，请将捕寇付平西。
当年相望见无由，千里荆襄隔数州。时得新诗夸好句，服膺何止钓槎头。
日下高城月入扉，蒲葵不动晚风微。幽人信步如相过，买酒黄公一醉归。
潮退菰蒲风自倒，秋深菱芡雨应添。怪来病眼双明甚，喜见遥山寸碧纤。
枕缘睡熟来魂梦，衣为酣频带酒痕。多事长红兼短白，雨余相倚映江村。
芡觜静缄秋水碧，梨腮深抺夕阳红。近来诗社争相胜，幽讨冥搜字字工。
桑林闲觉疏黄减，菜陇贫怜嫩绿添。秋水接潮还潋灔，晚风吹雨乍廉纤。
穷愁长怕诗撩拨，幽愤须凴酒破除。对酒更遭诗债窘，可堪毛颕不中书。
揉蓝拍岸秋涛信，列炬缘山夜烧痕。枫叶经霜红更好，晚来扶杖过前村。
荷叶倚风揺败绿，蓼花沾雨卧衰红。物华虽逐穷秋老，诗句翻从壮岁工。
迂愚长与懒相兼，岁晚空余白髪添。坐送夕阳还黯黯，倚看新月露纤纤。
五穷韩愈烦驱逐，一室陈蕃倦扫除。我有埙箎旧诗集，当令阿买为君书。
雨晴庭户生秋意，潮落溪桥见水痕。稻熟人家得相向，兵余眼底两三村。
酒嫩细斟浮蚁绿，芡柔轻剥汗衫红。搜罗物象嗟予拙，挥扫词章放子工。
孤灯闪闪风还暗，清漏沉沉夜向添。案上数枝漙露菊，可怜疏落嫩纤纤。
箪瓢不失生涯在，诗酒何当习气除。欲倩雕弧落新雁，足间寻觅子卿书。
雨开繁菊金无价，风皱平池鉴有痕。日暮客帆何处落，柿林西畔荻花村。
烟里山光陈水墨，云邉日影乱青红。新诗有画人难到，高压澄江五字工。
更穷诗债应难欠，纵懒书淫亦自添。水外修眉横翠𪩘，试凭张敞画浓纤。
人言会饮辰嫌酉，我为求医日问除。老去谁能遵百忌，秋来只欲上三书。
病怯酒杯微过量，瘦怜衣带颇寛痕。伤心故国迷烟草，秋日荒凉处处村。
看君落笔走云烟，想见新丰醉少年。龙脊旧堆骐骥种，义方今服乃翁贤。
杨柳阴中乳燕飞，马头寒峭怯单衣。胡麻知有谁人种，应怪东游未即归。
迟日轻风过雨天，笑声何处送秋千。清明已逼长安近，寄语先生快着鞭。
朝来霁色快行人，嫩绿妖红照眼眀。去去谅无留滞叹，不妨寒食半阴晴。
飞霰飘飘堕晚风，乱山无数暮云同。天工却似怜羁旅，又变霜华见碧空。
一舍麻城指顾中，远山横翠慰吾悰。劳生艰险今尝遍，休把狂言吓老翁。
问言何处是安丰，人指湖光柳影东。欲识淮西真使者，一鞭追骥有诗翁。
水满陂塘草满川，望中茅屋起孤烟。十年不踏安丰路，遂与清淮作次邉。
曾随骁将远追奔，勇冠诸军继虎贲。圣主念功知有自，一时高下拜新恩。
春秋遗迹旧山川，鲁破吴亡久寂然。恰到前年征战处，数间茅屋起炊烟。
鞭丝曵雪缭官槐，绿阵中间一道开。高下未劳轻喜愠，相公曾作榜梢来。
一樽相对夜厌厌，风卷浮云见玉蟾。凌乱请看矛作舞，清光炯炯已窥簷。
路穷得水欲何为，立马逢人问所之。十里归来同小愒，一鞭南去不逾时。
雨晴烟渚白鸥乱，风过霜林红叶稀。独步幽吟心正苦，却怜明月照人归。
云开层观切高寒，三面江湖一面山。眼界不知多少远，望中幽鸟暮飞还。
屈指宣和岁在辰，于今四十有三春。吾家又得莱追继，丛桂从兹不乏人。
老懒谁能教子孙，静中犹喜读书声。有如双鳯传家学，令我闻风畏后生。
江南七月旱不雨，卷地风霾翳寰宇。夷门先生有底忙，车马东游亦良苦。
干戈九载予心哀，乱离谁复歌南陔。喜君父母老相守，调官仍逐金陵来。
入室儿童隘函丈，想见彩衣还谑浪。挂冠如欲赋田园，一水淮乡足闲旷。
嗟予留滞行当归，秋雨夜寒闻捣衣。短檠眀灭泪眼暗，谁令不寐心如飞。
山色湖光过雨清，江邉归骑净无尘。先生有酒快吾取，相逢少见如斯人。
平生可惯偿诗债，追骥疲驽况加怠。不妨对客自挥毫，文社于今有淮海。
覆块青青麦欲齐，田家篱落柘冈西。岁饥冬暖聊相补，抉藕归来饷莱妻。
一鞭乘兴上山头，雨脚随风湿破裘。冬日有情还可爱，忽开云雾见林丘。
田禾吐白将就槁，野草垂黄几欲燃。来日天孙嫁河鼓，洗车今喜有夤缘。
说诗人去想云车，千古青岩倚碧虚。训诂未容端拜议，一言聊复问关雎。
旋披荆棘入山来，洞口晴烟翳不开。试问真人竟何处，他年相就谒蓬莱。
须信桃源路易迷，野人遥指过山西。由来石室非仙窟，漫向云中覔旧蹊。
山前踊跃见樵人，欲问神仙更问津。指点长柯向东去，不知银穴又非真。
徘徊银穴送斜晖，散遣长须上翠微。青鸟似知予意确，故传仙语傍人飞。
偶因青鸟遂幽寻，翠壁苍崖白日阴。三扣石扉人不识，满山松竹自悲吟。
粉节储霜竞出篱，我来犹及笋生时。清风一榻君休问，明月半窗予自知。
函丈当年贮卧龙，笑谈曾记一尊同。幅巾已起草庐在，寂寞溪山空晚风。
丛玕泼黛千峰色，急雨奔霆万壑声。莫讶祖师来入梦，祇应知我欲山行。
犯暑篮舆趁晓耕，东风迎面葛衣轻。过山缭绕湖边路，杨柳阴中带月行。
透云斜日影朦胧，树杪依微少女风。景物重来正无恙，为君收拾向诗中。
开窗如见碧油幢，新竹春来过屋长。渐近柴桑旧家路，清风来报稻花香。
一水濡须百里间，举头遥见水西山。微波不动又终日，安得扁舟送我还。
短垣新雨上银泥，柳外幽花咫尺迷。独喜流莺解人意，一声声傍绿窗啼。
篮舆兀醉出东门，赖有官舟为解纷。流马木牛今已矣，其余儿辈说三分。
芳草池塘处处佳，竹篱茅屋野人家。清明过了桃花尽，颇觉春容属菜花。
似是东风恼客心，淹留行色故相禁。扁舟正在江南岸，又扰浮云作暮阴。
情似长江流不断，亊如芳草刬还生。此身何苦浮名绊，正拟花时取次行。
公余槐柳转斜日，吏散鸟雀来空庭。康成书带可人意，坐见茸茸相对青。
学似卿家宜有法，人如我辈岂无情。新诗早自推心服，幽会知谁付目成。
猛风吹雨暮江头，烟草微茫一片愁。双鲤不来无处问，欲寻归路转悠悠。
子美不应花解恼，次公何必酒而狂。知君颇负风流债，安得司空惯窃香。
随行知有笔如椽，不碍冥搜借榻眠。酒醉诗成还上马，秋蛇春蚓任人传。
嫩绿夭红照眼明，物华春事暗相惊。提壶不饮劝谁饮，正在竹丛深处鸣。
藤梢棘刺失朱门，空想当年载酒樽。天色重增行客恨，东风吹雨湿黄昏。
行过春泥没马深，几声幽鸟啭乔林。感时恨别愁无那，赖有清樽慰此心。
湖外山光入座来，水晶宫阙翠屏开。纤纤细落催花雨，隐隐轻鸣启蛰雷。
日暖风轻昼睡余，海棠娇褪玉肌肤。杨花也似知人意，来趁飞红入座隅。
夜来风雨晓还晴，沙路无泥快早行。鸟语花容春自好，有生何处不安生。
狂风横雨忽来鸣，半夜长亭客梦惊。想见海门春涨急，奔军百万听潮声。
翠𪩘中间白水边，野梅官柳似当年。正看遶树下残日，便觉前村生晚烟。
淮水东来没踝无，只今南北断修涂。东风却与人心别，布暖吹生徧八区。
断垣甃石新修叠，折戟埋沙旧战场。阛阓凋零煨烬里，春风生草没牛羊。
麻叶蓬蓬小麦肥，杨花风里杜鹃啼。故园尚阻归来赋，惭愧东坡雨一犁。
一溪清水浸余霞，风里归鸿字脚斜。今夜不知何处宿，路廽山崦两三家。
小桥流水数家村，春入川原日自暾。马上不知岚气重，误惊征袖湿啼痕。
走利奔权几日休，归来还复郭南游。直饶心计奸如鬼，终恐输他善自谋。
六峰环翠绕金蓝，下马初尝一酌甘。久旱喜看云气浃，晚风吹雨过江南。
蚊觜生花夜更长，睡乡蝴蝶正悠飏。山僧不恤秋眠熟，连打钟声到枕旁。
万松邀我上崔嵬，入寺山屏次第开。无说欲知真说法，松声还送出山来。
小驿隳颓不见容，著鞭东走梵王宫。怪禽落日休相恐，五里松篁一径通。
一簷冬日送清温，疏竹萧萧覆短垣。来就老僧同曝背，不妨危坐默无言。
梦断蓬窗特地愁，卧闻溪水啮舡头。夜航又逐东风去，重叹因人此滞留。
我行常苦雨相随，旱甚民心若倒垂。坐久云容肤寸合，愿同焦槁被甘滋。
翠袖朱唇一笑开，依风无力竞相隈。阳城岂是僧家物，端恐齐奴步障来。
隔夜西风为办严，扫除氛曀出晴天。正逢翠幄张青绮，应念朱唇拂紫绵。
一径封苔知雨足，贰车行县昔时迁。对花啜茗思春日，拂拭新诗益怅然。
肥松瘦竹古招提，轩槛重游识旧题。清意不曾吟得尽，夜来明月浸寒溪。
寺占湖边数畆山，杖藜偷得一朝闲。昨朝恰别居巢长，又喜新诗在壁间。
絮帽曵丝云带雨，琼梳环髻水围山。江村五月黄梅过，十里人烟渺莽间。
疏帘如雾隐窗纱，虹影青红雨脚斜。坐久清风起何处，一盆昌歜映葵花。
鼎社年来得志闲，一杯聊复效逃禅。新诗莫漫惊流俗，恐被旁人唤皎然。
暑雨初晴江上村，藕花无数午风温。梁山正帖淮南岸，到得精蓝日未昏。
一去禅关忽五春，异乡惊见眼终清。问师参学今何解，云在青天水在缾。
拍天湖水乱蛙鸣，雨脚随风泼细尘。翠幄不开杨柳晚，红云初坐海棠春。
茭葑弥天眼界幽，浇愁应办酒如油。坐怜渔父机心胜，万顷春苗不下鸥。
水云深处见人烟，桑柘鸣鸠似可怜。却怪银泥环四壁，由来春雨上蜗涎。
荼䕷花底照衰颜，风送余香到酒间。春色他年尚无恙，红裙来继谢东山。
师去无为十五年，重来猿鹤亦忻然。此生不负今朝祝，冀结龙华会里缘。
老怀归去几何年，吴越宗风久寂然。闻说近来狮子吼，应将驴脚问生缘。
法华灵应著当年，今古何曾有间然。不见后身房次律，却因和璞记前缘。
达磨东来不记年，一灯然处百灯然。愿从清净求明了，应喜晨斋学省缘。
绿杨芳草自年年，人老逢春重喟然。六入傥能除旧习，三乘端许结新缘。
望外荆榛蔽辋川，我来何必为逃喧。乱余村疃鸡豚尽，秋到江湖藻荇繁。
湖水弥弥浸绿苔，湖边衰柳两三栽。游鱼得意潜还跃，幽鸟多情去复来。
十里西畴路半砠，短辕无力困瘏痡。支笻预作渊明具，瓮有乌程不用沽。
四壁萧然犬自驯，年来食粥甑生尘。相逢未暇寒温语，请效参寥作故人。
一枝清瘦早梅春，风味高如郭泰巾。襟袖归来香未歇，要将佳句属诗人。
寒鸦成阵下遥村，冰合回塘镜一番。㶁㶁溪流响何处，乱山无数不知源。
道人知我过山来，旋扫蓬门对水开。惟有温菘荐樽爼，一畦疏绿隐蒿莱。
卧雨春头到地长，清风一榻借微凉。碁声惊断高僧梦，起拨炉中未过香。
相山风物似斜川，岑寂那知市井喧。岁旱但伤禾穗槁，秋饥犹喜栗皱繁。
蒿艾深迷古径苔，荒凉菊坞与松栽。稻田正似人无几，赖有高僧伴我来。
云涛霜𪩘正峥嵘，梦里清游觉尚惊。师到西湖如得句，不妨频寄老书生。
西城畦稼卧黄云，似说千门许见分。驴载马驮应不厌，一𥰭牙齿正须君。
陇麦如烟水满塘，路邉桃李问柔桑。道人不作渊明调，笑碾新茶看瑞香。
绕屋青桐碧玉椽，坐来岩石起云烟。过门竟日奔驰者，应羡山僧去道边。
至哉择术妙难论，邂逅何妨丐一言。我已无心求富贵，余生归命给孤园。
昼睡醒来日过中，山光入座水函空。绿杨堤外荷花富，招致清香赖有风。
江上相逢试问津，杖藜来作化灯行。欲知照破无明窟，佛殿荧荧一点明。
曾向高安见大愚，迢迢一路彻天衢。而今到处无些事，困睡饥餐得自如。
闻说年来贫更甚，生涯和地与锥无。通身是手承谁力，方信常人实若虚。
动容俱见古人情，千里归来得我惊。七载何曾有离别，水中明月本相亲。
凭陵风雨上崔嵬，一见亲公病眼开。似是前生师弟子，两年今日入山来。
满城花草鬬欣荣，嫩绿夭红照眼明。会有禅房通野色，解鞍聊复憩予行。
十里清风水拍天，老僧斋罢抱头眠。丹楹画栋看摧压，好为僧伽作胜缘。
丹枫黄槲壮秋容，诘曲僧房一径通。塔似道人飞白笔，开窗还见倚晴空。
峰头示众合如何，一棒由来已自多。空去空回还信否，至今疑杀那人诃。
抚掌相逢一笑同，自言参学百无功。蜜甜忘却十年苦，雷吼吓成三日聋。
西走漫偿行脚债，南游聊勘坐禅翁。不知色力能强健，又复观潮过浙东。
宝盖山前蔡道人，十年学佛颇安贫。似闻亲见天衣老，为改今名作惠新。
韩生画马有家法，胸中骅骝不可计。酒酣试作姜子牙，怳若当年钓清渭。
吾法元来不妄传，信知道法妙玄玄。君家自是神仙种，管取儿孙代代贤。
耕桑本是吾儒事，不免饥寒智者非。出处自然皆有据，不应感念泣牛衣。
五亩之宫植以桑，孟轲举此助谈王。轩前蒙密知何意，要见经纶滋味长。
三春采采为蚕供，衣被生灵独有功。野外谩多闲草木，可惭无计谢东风。
积雪千林冻欲摧，倚栏日日望春回。天公为我传消息，故遣梅花特地开。
公事之余喜坐禅，少曾将脇到床眠。虽然现出宰官相，长老之名四海传。
涧底泥牛金贴面，山头石女著真红。系驴橛上生芝草，不是云霭香炉峰。
石人不怕师子吼，须弥顶上翻筋斗。沧溟竭尽正三更，生铁昆仑云外走。
粥饭随时养病躯，本无迷悟可关渠。无端击著庵前竹，直至如今在半途。
弟昆各自逞功能，独有家兄彻骨贫。三拜起来无一语，鼻孔累垂盖上唇。
千年石虎产麒麟，一角通身五彩明。金锁玉关浑掣断，毗卢界内鼓烟尘。
一见明星梦便回，千年桃核长青梅。虽然不是调羹味，曾与将军止渴来。
不是风旛不是心，祖师正眼只如今。如今不识山河碍，识得如今海岳沉。
铁牛耕破洞中天，桃花片片出深源。秦人一去无消息，千古峰峦色转鲜。
鬼子挂起那咤面，赤脚跨定须弥卢。铁牛鞭起黄河岸，大洋海底食珊瑚。
不是心兮不是物，那咤夜入苍龙窟。铁鞭击碎明月珠，从教大地如翻墨。
石里藏金谁辨别，游人但见藓痕斑。却被石人窥得破，铁船载入洞庭山。
象外横该宇宙身，圣凡极尽不容尘。衲僧意气合如此，当场谁是夺标人。
婆婆不在五台山，平地行人作易难。蓦直坦然今古路，区区却过赵州关。
一路雄兵犯界河，烟尘塞路绝人过。安邦赖有张良在，画角城头唱楚歌。
万仞峰前握手时，清歌一曲少人知。但见瞎驴惊宇宙，不知法眼付传谁。
乌龟三眼红如火，一角麒麟快似锥。土宿夜游南赡部，泥牛脚下火星飞。
舒无踪，卷无迹，日午晴空轰霹雳。衲子惊迷失路头，神号鬼哭知何极。
一镞三关俱透脱，从前汗马休拈掇。须知旧阁快龙舟，当年曾把锦标夺。
妙圆金地绝纤尘，到者当观无相真。莫道玄门难近向，举头便是塔中人。
兰质蕙心何所在，风魂云魄去难招。子规叫断黄昏月，疑是佳人恨未消。
含怨衔辛情脉脉，家人强遣试春衫。也知不作坚牢玉，祇向人间三十三。
家家入雪白于霜，更有欹鞍似闹装。便请炉边叉手坐，从他鼠子自跳梁。
衔蝉毛色白胜酥，搦絮推绵亦不如。老病毗耶须减口，从今休叹食无鱼。
推穷物理成家计，会合时机便识心。多谢春风无厚薄，贫家桃李也成阴。
灵树面皮多葛怛，韶阳板齿上生毛。会得国清才子贵，不会家富小儿娇。
阿家新妇最相怜，新妇骑驴家便牵。几度醉归明月夜，笙歌引入画堂前。
四月天气初鬰蒸，碧桐照空门巷清。何人解助隠居乐，为我唤取黄鹂鸣。
扫地焚香避湿蒸，睡余茶熟碾声清。风来桐竹僛僛舞，雨过堦除㶁㶁鸣。
错落星河天未明，太虚涵露气全清。东方隠约生光耀，便觉林间宿鸟惊。
娟娟疏竹拂云长，门巷无尘气自凉。多病无情如嚼蜡，卧看风篆博山香。
西北干戈拨不开，今宵闻笛更清哀。高堂亲老发垂白，与子买舟归去来。
学道悠悠未见功，敢言凡质有仙风。他年一钵江湖去，先向苕溪访葛洪。
年来有客従黄石，老去何心望紫泥。世事违人常八九，生涯随力任东西。
软语干时刍豢美，苦言投俗桂姜辛。山河若欲摅幽愤，盥手焚香读过秦。
弱龄虑事心常破，壮岁投闲鬂已华。但得安贫如北阮，何妨受侮似东家。
莫问庄生然不然，时中只可自随缘。冬深江北无边报，又得安贫过一年。
贤愚狂圣等为人，要是天君自策勲。举世纷纷谁得妙，韩公惟许孟轲醇。
古来达士尽穷空，我愧修身道未丰。痛饮不妨歌楚些，投闲何幸伴吾侬。
一炷清香度博山，妙观不著有无间。此心欲报难论价，放我形骸十载闲。
吾生四十已侵寻，独喜年来不动心。世事升沉君会否，人间春去落花深。
沂上风光点独知，陶然宁复叹春移。吾人老大知何用，仰止前贤须及时。
孤芳移种自仙家，故着轻黄映日华。举世但知梅蕊白，不知还有蜡梅花。
旦评人物尚雌黄，草木何妨定短长。试问清芳谁第一，蜡梅花冠百花香。
枝头疏蕊吐檀心，借日娇黄色浅深。却倩红梅来作伴，要看明玉间良金。
是非海里横身人，豺虎群中自在行。莫把是非来辨我，平生穿凿不相关。
老胡不免出胞胎，也解人前恁么来。指地指天称第一，众生四十九年灾。
海水翻空滚底流，鱼龙虾蟹信沉浮。可怜金色头陀子，直至如今笑未休。
少室山前风过耳，九年人事随流水。若还不是弄潮人，切须莫入洪波里。
二祖当年立少林，满庭积雪到腰深。叉手当胸无一事，不求不觅不安心。
江西一喝动乾坤，大用全机是灭门。三日耳聋风过树，累他黄檗丧儿孙。
世路风波不见君，一回见面一伤神。水流花落知何处，洞中桃源别是春。
有句无句藤倚树，元原白饭用米做。高楼吹笛柳如烟，满地春风落飞絮。
无尾大虫难傍近，近前便是伤人命。除非自解据号头，自然头正尾亦正。
剔起便行三万里，只今休去八千年。分明更为从头举，一任诸方取次传。
大唐国内无禅师，礼拜归堂更不疑。堪笑河阳新妇子，不如临济小厮儿。
一喝喝上四禅天，临济元来不会禅。尽道朝阳生户外，不知夜月落阶前。
大悲观音开正面，官不容针通一线。鼠拽葫芦有底忙，鬼争漆桶无人颂。
主宾都落第三机，阵阵开旗不展旗。石火光中分胜负，倒骑铁马上须弥。
面门出入见还难，无位真人只尺间。去路一身轻似叶，高名千古重如山。
洗脚处更不安排，侧聆时非是啗啄。赵州临济二老人，相见何曾不注脚。
若谓平常心是道，枝蔓向上更生枝。贴肉汗衫如脱了，唤来眼上与安眉。
百年三万六千日，一日朝昏十二时。使杀老僧浑不管，不知闹里有谁知。
茱萸这里无一滴，赵老无言便走去。春去秋来三百年，拄杖至今犹靠壁。
殿上唤来先应喏，不知业识太茫茫。虽然功德已成就，争柰当初不放光。
大死底人还却活，不许夜行投明到。陈州人出许州门，翁翁八十重年少。
眼中见惯是寻常，又不惊人又久长。留得寒窗夜来月，三更依旧照茅堂。
老僧正在东司上，不将佛法为人说。一般屎臭旃檀香，父子之机俱漏泄。
镇州出大萝卜头，师资道合有来由。观音院里安弥勒，东院西边是赵州。
有佛之处不得住，无佛之处急走过。三千里外摘杨花，他日归来举似我。
大地是眼何处屙，天下不柰雪老何。赵州寄个锹子去，方得此话圆堶堶。
袖头打领无添减，腋下剜襟有短长。大庾岭头一尊佛，疏山两度放毫光。
七条披向钟声上，徧界难藏比丘相。若以色见音声求，迦叶师兄是虚妄。
棒下真𨱎不博金，德山彻底老婆心。后人只看波涛涌，不见龙王宫殿深。
网中跳出便飞腾，好个天然俊衲僧。何似当初未入网，悟来方始是知音。
貍奴白牯念摩诃，争似南泉打粥锅。虽然佛法无多子，天下丛林不柰何。
法战从来许克宾，掣旗夺鼓两分明。直须尽法方无媿，老汉他年要话行。
紫罗帐里撒真珠，禅客相承总掠虚。拍手呵呵开口笑，释迦弥勒是他奴。
单刀直入更休论，拟议之间宾主分。不是放他旻德过，须知兴化棒头明。
锦鳞透网欲吞舟，一向冲波逆水流。却被渔翁闲引钓，随波逐浪共悠悠。
三十年前此寺游，木兰花发院新修。如今再到经行处，树老无花僧白头。
电火光中休草草，剑轮锋上莫忉忉。等闲却放全身入，终不当头犯一毫。
睦州只受锥头利，这僧不见凿头方。直铙转得百千藏，这般供养也寻常。
作家相见终不错，两两同时看啐啄。喝下虽然宾主分，争如普化摇铃铎。
㥪㦬须要逞聪明，金榜何曾得挂名。捋下幞头归去也，莫骑驴子傍人门。
风头稍硬难安立，暖气才通瞌睡来。却笑明招闲费力，无端两处强差排。
棒头瞎却一城人，三圣撩地保寿瞋。正令只堪提一半，一盲引得众盲行。
阿家新妇两同条，只尺家乡路不遥。可笑骑驴觅驴者，一生错认马鞍桥。
一念不起须弥山，翻著襕衫退步看。直上拄天下拄地，言前荐得也颟顸。
锯解秤槌浑似铁，大愚老子重饶舌。水流涧下太忙生，云在岭头闲不彻。
一阵狂风骤雨来，却于古庙且闲隈。虽然打入鬼窟里，吞炭藏身又一回。
尽道亲曾相见来，依前还是狗来腮。好将大棒蓦头榍，贵得盲人便眼开。
年来万事总成魔，老去闲添白髪多。道泰不传天子令，时清休唱太平歌。
敢保老兄犹未彻，玄沙之言何太切。君看陌上桃花红，尽是离人眼中血。
官路无人触自行，两家公验甚分明。路傍偷贩私盐客，草里蹲身过一生。
快骑骏马上高楼，南北东西得自由。最好腰缠十万贯，更来骑鹤下扬州。
到老不曾开话路，临行回首却叮咛。深深海底犹嫌浅，直向金刚水际行。
南无观世音菩萨，补陀岩上红莲舌。不知成佛是何时，打刀须用幷州铁。
二乘菩萨何年尽，诸佛凡夫早晚休。世情但将公道断，人心难似水长流。
若知天地本同根，终不应来更问人。却得南泉亲指似，等闲花发梦中春。
盲聋喑哑接不得，玄沙枉费闲心力。扁鹊卢医拱手归，三人俱是膏盲疾。
世间名利闲荣辱，云雨纷纷手翻覆。悲歌相继不堪论，棒头无眼黄粱熟。
杨岐老人琐口诀，万里长城一条铁。斫牌禅客如到来，不动金槌脑门裂。
三脚驴子忒晒好，长放后园教吃草。等闲牵出向人前，踢倒湖南瞎长老。
庐陵米价少知音，佛法商量古到今。绣出鸳鸯任人看，无端须要觅金针。
从来五逆怕闻雷，不似大虫看水磨。孤峰顶上要同行，十字街头还共坐。
绵州附子汉州姜，最好沉黎出麝香。鲁子师僧才一嗅，鼻头裂破眼睛黄。
十年海上觅冤雠，不得冤雠未肯休。芍药花开菩萨面，椶榈叶散夜叉头。
拄杖头边无孔窍，大千沙界犹嫌小。毗婆尸佛早留心，直至而今不得妙。
破瓶岂复作瓶事，焦种不应生孽芽。如彼虚空盘大子，毛轮垂髪翳开花。
月里姮娥不画眉，只将云雾作罗衣。不知梦逐青鸾去，犹把花枝盖面归。
椎锣擂鼓转船头，席卷波翻喊激流。洗脚上船乘快便，顺风相送下扬州。
一钱为本万钱利，富不足而贫有余。换骨夺胎些子药，输他潘阆倒骑驴。
心如墙壁眼如眉，月饵烟蓑下钓矶。湛湛寒光凝一片，波澜不犯取鱼归。
无用顽皮作气毬，谁人趯得上高楼。如今潦倒浑无力，辊得行时即便休。
磐陀石上共安居，水远山高一事无。唯有多情峰顶月，夜深移影到阶除。
七处征心款便成，推穷寻逐按分明。都缘家贼难防备，拨乱乾坤见太平。
三十二应不思议，十四无畏如流水。男子身中入定时，女子身中从定起。
明暗色空不可还，不可还者绝跻攀。夹截虚空成畔岸，一重水隔一重山。
东西南北捉虚空，海角天涯信不通。力尽神疲无处觅，万年松在祝融峰。
根尘缚脱本同源，一处休复六用捐。手把一条红断贯，娘生鼻孔一时穿。
双剑峰前古寺基，天尊元是一牟尼。时难只得同香火，莫听闲人说是非。
七处精研一妄心，更随三业杀盗婬。身心不是闲家具，前箭犹轻后箭深。
瞿昙彻底老婆心，见明色发理难任。入乡随俗那伽定，佛魔到此尽平沉。
清净本然徧法界，山河大地即皆现。性觉必明认影明，眼耳便随声色转。
六门晓夜任开张，家贼难防事可伤。识得家亲恩爱断，更无一物献尊堂。
赤骨力寸丝不挂，净倮倮兮赤洒洒。浴出低头满面惭，为我说时定相骂。
不肯宗师满大唐，罗山礼拜错商量。洞山无佛人难措，惭愧岩头口放光。
门外依然雨滴声，万般巧说争如实。平生心胆向人倾，相见还同不相识。
闻声见色非闻见，见色闻声是见闻。欲得不招无间业，莫谤如来正法轮。
玉石纷纷叹混淆，君今怀璞在吟袍。快帆闻指西陵去，识眼相逄价自高。
吾今两鬓已成丝，毎毎逢春独自悲。最恨秋千无力上，风流不比少年时。
彩索高悬锦柱头，女郎花下竞风流。垂杨影里曾窥见，飞起娇红一点愁。
昔年摘叶更寻枝，踏遍山巅与水涯。今日华阳亲荐得，玉苗仙草映灵芝。
山亭碍月不容留，拆去危基立故丘。落日倚笻舒望眼，片帆钩破一江秋。
芗林一谱传清白，以耐名轩更出奇。修竹护牎梅夹路，岁寒消息独君知。
万木轮囷卧岁寒，一声啼鸟应空山。兴来小立危栏畔，身在碧云霄汉间。
破屋伶俜断碣横，剥苔仿佛见题名。自从人去西湖后，一掬寒泉便不清。
闲飞芦苇疑成序，独立菰蒲似不群。愁思无邉烟水阔，画家诗境合平分。
寄我黄龙茗一圭，旋烹竹雪试新奇。地炉火软汤初沸，先约梅花小赋诗。
日炙虗窗暖欲春，窗前椒蕾破梅英。朦胧困眼看书倦，蓦听蜂儿扑纸声。
天街清晓似香林，压担秋花塞市心。緫被时人低价得，苇帘茅屋尽黄金。
万点春风吐白云，孤芳绕屋占云根。幽闲中得幽闲处，暗水流香紧闭门。
数干当櫩眼便青，翠阴千畆况为邻。休贪冷地闲风月，好作清朝劲节人。
聚若浮萍散若云，江湖姓氏搃相闻。何烦爵里重铺叙，只倩梅花举似君。
杰阁峥嵘据柳湾，段侯江令梦魂间。我来不问兴亡事，傲立薫风看蒋山。
万杵炼麋揺夜月，一圭分剂割晴云。雪腴半展陶泓浄，改罢新诗写赠君。
回公胶法不轻传，太玉知机合伴仙。安得翠云蜚象管，书邀风月上蛮牋。
袖惹天香隐故庐，一山猿鹤伴清虗。有人来叩神仙诀，就剪晴云问起居。
花飞梁苑春消后，月落秦楼夜断时。一点不如归去恨，阿谁说与杜鹃知。
曾向诗坛夺锦袍，至今湖海诵风骚。何如放下浑无事，句不惊人意更高。
拾得骊珠不秘藏，来寻识眼共平章。临风一盼留书架，夜夜豪光射竹房。
笑侧华阳一幅巾，碧眸苍鬓貌如春。罗浮洞里通勾曲，疑怪相逢似故人。
驱奴分送海棠花，袅娜枝头剪碎霞。插向铜壶当爱惜，且留春色在吾家。
萝蔓纫岩竹翳闾，天然幻出隐人居。客来欲问山中趣，挂壁丝桐插架书。
杵麋烘麝様新翻，蟾玉轻磨漆未干。合走春风供化笔，肯随清誉到诗坛。
童鹤饥癯古屋低，孤山犹忆数聨诗。先生更有清高处，未必梅花尽得知。
恰恰方池款竹斋，风揺窗扇掩还开。无端半夜疏荷雨，更带秋声入梦来。
村居何识见时节，春去春来自一年。谁与儿童话寒食，也将杨柳插门前。
数舍茅茨簇水涯，傍簷一树早梅花。年丰便觉村居好，竹里新添卖酒家。
水拍田塍路半斜，悄无人迹过农家。春风自谓专桃李，也有工夫到菜花。
近来湖上风光改，古迹三贤亦就迁。独有菊泉能定力，岁寒坚守此山前。
我无长处名虚出，谢汝殷勤特地来。明因无法堪分付，谩把山门为汝开。
随州西南多群峰，争高竞秀无终穷。众山迤逦渐行尽，始见独尊惟大洪。
蒌蒿短短荻芽肥，正是河豚欲上时。甘美远胜西子乳，吴王当日未曾知。
谁怜定远不生还，驿骑翩翩出汉关。未肯西风回马首，要传飞檄过千山。
山带寒流无俗声，通樵一径锁清阴。幽人饱卧西风里，并午醒来黄叶深。
蓑笠相从老故丘，断桥流水护深幽。竹箫吹落黄昏月，诗与梅花一例愁。
弊裘相伴宿烟霞，烧药余香恋碧纱。客里不知春几许，起来和月数梅花。
往事东随縠水流，诗人虚负一番秋。黄花不入渊明兴，流落西风古渡头。
水没溪痕不见沙，小桥分路入山家。一庭野景无人管，时倩东风扫落花。
独坐吟残几度春，小窗元不受尘昏。夜深村落无更点，只把梅花记月痕。
解装歇马访高僧，门掩东风日又曛。入定不知禅外事，任侬敲碎北山云。
世上飞尘不到山，萧萧佛屋两三间。老僧饱玩松花月，春去春来意自闲。
青山万叠倚晴空，中有招提一径通。衲子不关尘世事，黄花红叶共秋风。
佛屋三间破冷开，半通云气半苍苔。行人莫问僧年纪，岭上乔松是手栽。
江皋过雨弄晴晖，水滚桃花去似飞。今日已成曾点服，舞雩风里带春归。
万顷沧江万顷秋，镜天飞雪一双鸥。摩挲数尺沙边柳，待汝成阴系钓舟。
画舫风流六一翁，君分小样过江东。拥袍坐对舒波月，不减披蓑雪浪中。
瘦竹吟风横笛处，丛蕉著雨打蓬时。锦鳞只向铜盘钓，鳙比松江似更奇。
别业松间八九椽，何宜清夜对床眠。飞流溅沫知何处，环珮余青到枕前。
龙岩戏墨作横枝，韵胜何妨不入时。黑雾玄霜遮缟袂，玉妃谪堕畏人知。
百里桑麻雨露同，溪山无地不春风。东风若问春来处，尽在门前桃李中。
姜居渭水为周相，严隐桐江不汉臣。试把二公较名节，谁知总是一丝纶。
当年正觉此韬藏，岩穴于今尚有光。特特扪萝访遗迹，龙神何事报支郎。
曾买江天著钓船，夜深波浪拍船舷。祇今耳畔闻风雨，恰似当年逢底眠。
身外无穷百不闻，算沙活计亦慵论。斋余闲倚蒲团瞑，只有溪声落耳根。
喜鹊寒鸦噪晚田，山前茅舍起炊烟。小桥败叶风频扫，斜月平芜犊自眠。
风摇陇麦东西浪，春入郊原远近花。闲趁溪流到村曲，断垣乔木两三家。
溪上横岗一道斜，成行鸳鹭落平沙。竹篱茅舍林中见，仿佛孤山处士家。
红药青绫心已灰，且从开士宿招提。半窗白月炉烟断，枫叶萧萧乌夜啼。
携僧缓步听溪声，课仆疏筠出翠屏。泉石膏肓吾自许，余生应不愧山灵。
投晓凭高雾满天，直疑和气酿丰年。殷勤北客还知否，不是南来有瘴烟。
青麻幪幪近人长，小麦青青大麦黄。令尹出郊闻好语，春来喜有半年粮。
上天甲子庆升平，春到潇湘倍有情。白璧当天千里共，红莲照夜万枝明。
仙都踪迹想遗书，我欲归时更问途。忽得新诗如见画，山蹊野径不须迂。
山中鹤怨无寻处，洞口云归未得归。忆著仙都旧时路，石梁苔涩履痕稀。
玉貌仙人老不癯，世间荣辱此中无。烟云昨夜微销铄，似怪题舆车骑都。
黄帝得仙从此去，鼎湖传说几经年。龙髯堕地成春草，直到如今不上天。
桃源归路净无尘，只是当时避世人。仙事茫茫类如此，鼎湖辙迹恐非真。
柴门如画映山隈，窈窕轩窗向水开。想见幽人清彻骨，松阴翠竹竹阴梅。
碧涧溅溅遶竹林，欲从源水阻幽深。春风想有桃花树，更有渔舟可访寻。
朝云漠漠雨丝匀，山路清无一点尘。桃李著花溪水满，断肠何处故园深。
已晴云气却蒙蒙，坐见前山没半峰。报道名卿谒丞相，不须行雨借蛟龙。
晚风吹叶满溪流，落日孤云万里秋。径欲五湖寻范蠡，醉携西子上扁舟。
不独京尘解化衣，秋阳流火树阴稀。折腰为米初何有，亲见渊明负弩归。
两山相对似香山，滩响浑如八节滩。安得高风从此去，载醪犹是菊花残。
山家梅树出疏篱，好客慇懃折一枝。直是老来风味薄，而今相遇可无诗。
低阴漠漠水漫漫，杨柳如丝不忍看。见说山前风更恶，杏花无处避春寒。
客舍犹寻未见书，邺侯何止万籖余。君家酿玉推能事，得及重阳把盏无。
当年此地勤花竹，景物方成姓又移。尽爱芙蓉照秋水，倚风怀往亦多时。
高人折简苦相催，要及春风把一杯。花柳溪山寒食后，云中何似雨中来。
乱来身世羡沙鸥，雪后溪山粲两眸。不用东床呼外舅，当年雅契在仙舟。
禽鱼花竹静相参，溪雪融春青出蓝。月下醉归休秉烛，要将清梦过江南。
千里无云湛九霄，月明花露滴春桥。何时心绪如杨柳，笑倚春风万丈条。
通身一穿金锁骨，正眼观来犹剩物。纵使当机觌面提，敢保居士犹未彻。
胡床稳坐已通津，何处更寻不二门。八苦起时全体现，不知谁解报深恩。
一拶当机怒雷吼，惊起须弥藏北斗。洪波浩渺浪滔天，拈得鼻孔失却口。
儿时曾向山前住，老大还归山上来。云外堂前逢蔡柳，大家拍掌笑咍咍。
家家尽看野狐儿，见者虽多识者稀。百怪千妖俱扫迹，春风已到万年枝。
夜阑立语意萧然，似与黄冠有宿缘。不用天坛飞皓鹤，知君家世是神仙。
手追心慕漫悠悠，写向丹青入卧游。绝胜山阴问陈迹，茂林修竹想风流。
太平时世屡丰年，胜事空闻父老传。郭外桑麻知几顷，船头鱼蟹不论钱。
六朝兴废渡河年，旧国归来更黯然。八月边城山未雪，芦花籍藉已漫天。
千里寒云卷朔风，当轩月午雁书空。烦君为报江南客，顦顇辽东更向东。
天边北斗又回春，愁绝龙沙任酒醺。万里巫山归梦断，不知何处觅行云。
蕙帐金炉冷篆烟，故山春草几芊芊。只今唯有潇湘月，万里相随照不眠。
一径埋云草树荒，石麟苍藓卧田桑。汉家陵阙今何在，洛水嵩山满夕阳。
月满江楼午夜钟，多情多病一衰翁。行云不道无行雨，只恐相逢是梦中。
十年羁旅鬓成丝，千里淮山信息稀。送尽长亭短亭客，且看庄舄几时归。
建溪玉饼号无双，双井为奴日铸降。忽听松风翻蟹眼，却疑春雪落寒江。
黄苞犹带洞庭霜，翠袖传看绿叶香。何待封题三百颗，只今诗思满江乡。
门前春挂一壶山，修竹乔松不可攀。落尽桃花无觅处，应随流水到人间。
摧颓那觉是华年，城郭衣冠竞彩鲜。寒雨连天无事出，卧听簷溜似山泉。
牛衣不煖梦初回，声切严城角弄梅。旋理敝裘骖蹇足，披霜得个为公来。
满院岚光滴翠寒，望湖莫羡十三间。门前石上苍苔迹，数得人踪到与还。
铜驼陌上须臾乐，金穴侯家瞬息懽。争似盖头茅一把，老僧终日百般安。
建溪南去自悠悠，溪上愁思逐水流。欲寄平安数行字，秋鸿飞不到炎州。
离尤南去本无因，阴隲忠嘉自有神。敌国犹强谗间露，君王宵旰忆良臣。
行尽炎荒路向东，蛮村戍鼓夜逢逢。惜无王朔同登望，骑气应须似白虹。
行衣叶叶马萧萧，快意宁知归路遥。海上尖峰青似染，却从云外望岧嶤。
心知公及暮春归，犹自思公肠九回。门外春流已如黛，行看飞骑过桥来。
中秋是处已扬芳，篱下朝来欲破黄。赖得雨荒兼早没，却能应候作重阳。
平生所遇悉堪咍，往返江湖知几回。长是扁舟阻风浪，羡他舟楫挂帆来。
当时分袂各丁年，南国相逢鬓已班。羡子还来觐丘陇，益令归梦绕金山。
少年浑欲不胜衣，丰下如今带十围。他日飞扬未轻料，卜居终欲近郊扉。
百年门户已萧然，每喜人传小阮贤。好遣仆童种榆槚，老夫行欲赋归田。
南川解袂十年余，环堵萧然颇自娱。生计荒余莫深恨，归来犹得在枌榆。
君归多问尹夫子，病后新诗定益工。鸿雁南来书不到，想应全未废书空。
瀑溜落岩冰柱碎，迸珠跳沫似飞埃。西风更与游人便，时送轻尘洒面来。
岩树交柯如有意，欲将密叶蔽溪门。紫府沿源应不远，未知相去几程云。
苍茫云树渺相迎，山县烧余祗故城。鸡犬不闻仍禁火，经过转见乱离情。
山南山北是人家，红杏香中日未斜。传语春风能几日，慎无吹折最高花。
夏郊群树绿冥冥，北户今朝又脱扄。极目不知何所诣，三年于此看萦青。
青林雨湿烟蒙蒙，杜鹃含寃号晚风。雨转萧萧声转急，不堪闻在乱离中。
阴阴绿柳子规啼，风送余声夜转悲。山月笼明兰气馥，怳然如在鹿门时。
西山日落东山明，长风吹花客心惊。房州气候不可解，嫩叶暗中蝉乱鸣。
睡足秋堂夜雨声，天涯此夕叹飘零。空堦滴沥肠堪断，更向芭蕉叶上听。
修竹青冥山翠合，圆荷枯倒水禽飞。造门休问林塘主，暂借闲窗负暖晖。
十日浓阴飞细雨，清川初涨水平沙。幽人闭户春已半，开遍山南山北花。
柳外高风尽日吹，春来不省见花枝。汉傍别墅三株杏，记得飘零似雪时。
忆昔寻梅汉水傍，故乘微霰渡澄江。如今飘泊闽山侧，拥褐安禅听打窗。
风不终朝闻老氏，撼山今既一期余。得非造化夸能事，要使人无尽信书。
后世新奇方竞出，难持古语对时云。欲将老氏飘风语，刋剟还同火浣文。
风潮初见土人云，始愧鲰生泥昔言。却以所经疑柱史，著书应祗为中原。
引吭清噭达天外，何意留连豢养恩。我亦久怀区外志，终当乘此羾天门。
非干位置异鸡群，自是昂藏绝世纷。若使风标公子见，亦应慙恨不如君。
当年君子成猿鹤，物化谁能不怆神。奋翼一归霄汉后，安知不作艾封人。
心期附凤参云驾，岂与凡禽共苑园。黄鹄无能犹自免，应缘远去不乘轩。
千年一度复来归，城郭何人识令威。当日荣华竟谁是，祗应皆作路尘飞。
日薄城烟湖面红，胜游常恨隔崇墉。不如纵櫂绝湖去，却听孤山打暮钟。
何郎当日在房州，曾见梅花倚郡楼。赋罢凌风人已朽，后来白尽几人头。
忆见红茵起袜尘，十年相遇淛河津。慇懃怪我凋双鬓，不似花枝郤耐春。
雠书不必天禄阁，林下巾箱且自携。时有田翁来暱饮，嗟无太乙照青藜。
狂风几日涨黄尘，篱外桃花忽照人。不有繁红慰逐客，二年不识淛江春。
旷却相随不相识，主翁翻作白头新。桃花未见不曾失，拈出还成埋没人。
桃花零落怨春回，松下朱门向水开。燕子不知非旧客，依然还取故巢来。
茫茫白水环虚市，股引清渠绕梵宫。一夜春风入高柳，怳如身在海涛中。
青叶生林啼鸟新，出门逢水不逢人。杨花满地披重蠒，不信人间有暮春。
雨罢青枝犹袅袅，风余紫燕故翩翩。垂帘竟日无余事，庭草虽长不用鞭。
病起清羸废酒巵，茶烟聊复飏轻飔。卜居便作千年计，会见蟠桃著子时。
一行疏柳对柴门，又见荒烟上晚村。日日墙阴观日影，人生消得几黄昏。
今朝自撒窗前栅，决眦双凫没绮塍。便是提封无限界，不忧闽陌误东陵。
木人睡足理精神，大地山河勿一尘。不是解谈无口论，由来不及世间人。
山河大地因谁有，闻见觉知非我亲。不挂一丝全体露，真成本分住山人。
乱中一任青春去，秪有闲愁作鬓华。日暮风吹古原树，杜鹃啼遍满林花。
乔林近水叶阴阴，萦石溪流自浅深。隔水群山森夏木，白云楼起媚遥岑。
地炉火煖壁灯青，虚阁风惊铎乱鸣。门掩上方山月黑，北窗危坐听松声。
晚来聊复岸乌纱，指点园林已罢花。高柳交阴斜日照，闲携儿稚看栖鸦。
短壑长松经始余，次山无往不从吾。便应扫尽陈踪迹，摹作三溪少隐图。
岘首登临事已非，风流千古载丰碑。凿空寻出崇山景，又作襄阳一段奇。
居士胸中有丘壑，买山占得水云寛。七峰环合三溪碧，尽付骚人一倚栏。
负郭幽崖面武当，襄江前占水云长。四时景趣无穷尽，俱向公家静隐堂。
两山列影作眉愁，尽付襄江一鉴收。问讯风光应更好，赋诗谁与共清流。
山容浑似关南见，水曲初疑岘首看。闻说新堂多胜概，待飞一叶上云端。
当日承恩向壁门，今同伧鬼落荒村。丘坟埋没生秋草，人事如斯讵可论。
山色依依水自流，内人斜畔最堪愁。荒榛蔓草萦寒骨，更有何人吊杜秋。
西崖佳树绿层层，日落山烟满树生。萧然倚杖疏篱外，遥听幽泉断续鸣。
岭树疏疏秋景明，荒筠埋没观基平。石门山下微江水，依旧东流日夜声。
石门山对新安县，基址平来蔓草秋。千尺微江清见底，悲鸣还向县前流。
一枝寒艳映窗光，蘂气侵衣断客肠。汉上水边千万树，春来何地着清香。
开时都不值繁华，结实调羮尚有夸。若语当年上春事，总输凡木后开花。
故园微路遶江干，常记开时偪岁寒。万里临风惊老眼，却疑还是雾中看。
雾态风姿紫府仙，直疑清夜降羊权。不知老大心灰久，香气撩人似昔年。
览镜知予骨相屯，便当终与老农邻。议将此地为莵圃，种药栽花二十春。
城下沧波去不停，城头吹角作边声。去年此夜深闺月，今向兴州山上明。
细挹幽香辨残雪，却惊寒谷独先春。慇懃为记春风面，他日重来是故人。
溪流一派碧潺潺，落蕊随溪出乱山。惟有刘郎重廻首，往来行客更谁攀。
每忆西山千丈秀，云霾对面失空青。千林夜雪无人迹，独策羸骖带晓星。
嶷嶷群峰当户立，泠泠绝涧出山长。虚寮竟日无余事，默坐时闻柏子香。
两岸乔松上冷烟，诛茅远在乱峰前。居人不识新庵路，欲入山门寻细泉。
霜落秋山枫树红，茅簷直面列诸峰。上人竟日观心坐，粥饭遥凭别寺钟。
溪流触石转轻雷，境静身闲万虑灰。西崦远寺青烟外，时听钟声度壑来。
杂英满树春欲过，修竹参云万余个。头陀云顶出迎宾，恐是当时刘鐡磨。
禁苑茫茫尽日吹，桃红李白祗青枝。唯余阿醋偏骄妬，不畏封家十八姨。
月下来过徴士门，可怜桃李尽能言。其如苦畏春风暴，可为墙东植绛幡。
梦里空惊岁月长，觉时追忆始堪伤。十年烜赫南柯守，竟日欢娱审雨堂。
天外峰峦排木杪，江边石气动云根。凭谁为谢东流水，好送寒声入故园。
去水汤汤萦屿转，前山恰恰与云平。仆夫应怪微吟苦，宁识江头送目情。
青山忽断开平陆，鸡犬人烟太古风。野老诛茅宁有意，一生身在翠微中。
衰草连云鸦乱飞，荒城寂历澹寒曦。屋庐烧尽民居少，祗有青山似昔时。
满谷千千万万红，含情一一待春风。难将朽质争娟好，拚却轮囷似老松。
荒村渺渺不知春，三见篱边物态新。渐习鱼虾解蛮语，自疑元是魏塘人。
莽莽暄风吹九州，春来何处不消忧。林间鸟语随时好，花里风光映日流。
无复余声到耳边，衡门不闭亦萧然。风枝鸟语皆无赖，每向春晴聒昼眠。
桃花远近火成堆，谁遣黄昏动地来。与使便成零落去，何如前日未吹开。
题卷安西嗟妙迹，翩翩遥想翥龙鸾。那知偶落黠奴手，只作葡萄一斗看。
庾翼神明还旧观，蕺山草树见挥毫。如今祗作葡萄用，惆怅遭离老虏曹。
腾腾醉里十年事，睒睒窗前半夜灯。老去自堪愁作伴，雨声何用更凭陵。
徧参初自浙江回，梵刹金铺始奂开。袖手却来岩下住，萧然一迳长莓苔。
连阶澹澹方池水，拥槛煌煌百日花。遥想老丰秋雨夜，跏趺独坐听鸣蛙。
双頬朱丹雪染眉，终朝一饭便无为。庭前柏是初年种，今见森森合抱时。
当日追亡如不及，岂扵今日故相图。身如累卵君知否，方买民田欲自污。
片云一去几时廻，好在江心碧玉堆。他时倘记珍台客，默坐犹能遣化来。
睡起题诗寄汉濵，几年音信断知闻。何人为我持瓶去，满贮虚昙一饷君。
屋里迷家张处士，上门指路上人谦。如今线索都齐露，拍手呵呵未是忺。
白水环村漫漫流，天边浮绿远眉修。春晴一试登山屐，愧乏新诗与惠休。
诗律遥追璨可流，安禅总不碍闻修。劝君着意捜新句，准拟他年有惠休。
自从仞得无边界，宇宙方知狭陋生。时节短于羊胛熟，广轮才似一牛鸣。
五云螭陛旧仙翁，来往琉璃一色宫。未到行人已能说，使君清与霅溪同。
一舸乘风泛渺茫，来依芳杜雪鸥行。难将野服随宾履，七字聊参燕寝香。
满目萧萧云气流，芭蕉梧叶共飕飗。松门尽日无来客，独与疏篁傲晚秋。
每见营营止樊棘，不应遗矢未央宫。恐报苻坚笔端事，自疑今在洒心中。
绿蓓繁时春欲暗，晓霜浓处信初来。今朝消息南枝露，知是微阳九地回。
不著名身与句身，逈然超过亦无真。谁知终日腾腾者，便是当来本分人。
都缘老罢无筋力，不是萌心有爱憎。他时聊作逢场戯，分谤图知我亦曾。
未忘一笑杯盘乐，终爱忘言气味长。多惭居士梅花供，举世何人解识香。
曩日不缘逃暑至，今朝端为探春来。梅花落去香渝烈，去去还应首重廻。
若认诸空犹是妄，莫言众有便非真。今朝试遣木居士，问取头陀庵里人。
齐国馈时堪出走，东山携处未生憎。道人莫谓全无念，行乐须知此日曾。
乱蕊晚迎晴日暗，疏枝逈映暮山长。萧然一榻安禅夜，细雨轻风为发香。
野泉决决贯城来，红紫商量次第开。尚想梅横却月观，遥知云雨暗阳台。
晴空杳杳冥鸿远，阿阁沉沉社燕回。酬酢风光堪一醉，却虞蜂蝶浪相猜。
冰花不省如斯暴，疑是吹沙打夜窗。莫遣沉阴增敌气，且将盈尺作农祥。
朔风几夜相回薄，世路秪今多苦辛。擒寇可无悬瓠将，泛舟未许剡溪人。
微王旧国云烟古，独氏空城睥睨平。故物祗应惟石濑，昔人曾此听寒声。
古柏参天鹤不归，空余池水澹清晖。当时遗舄今安在，应作双凫过水飞。
乱后生涯似转蓬，何堪送客值秋风。含凄试看东归路，只见青山绕汉中。
日落边城旌斾愁，汉家鐡马正防秋。慇懃送子西征路，弩力班超万里侯。
寿张种漆将为器，假用终能及里闾。我植青松期偃盖，苍然相对雪霜余。
纷纷群木望秋零，独喜新松五鬛音。他年城郭人非旧，我始携锄𣃁茯苓。
松水为资万事轻，萧然一室寄余生。劳君回去来相过，可见高人世外情。
病余蒲柳惧先秋，妄想仙人十二楼。好住名山煮白石，他年因子问丹丘。
经年于此忍朝饥，又见秋山草木腓。满口阳春无和者，却将锡杖向空飞。
道人别我焦山去，拟卜穹岩毕暮年。帆来帆去澄江阔，我亦心驰落照前。
口如布谷本无语，身似虚空何所还。观音岩逈出云雨，好住幽窗望小山。
逌然谁识坐忘心，拥褐无言闭息深。庭竹自揺人语寂，终朝相对祗胎禽。
清晨叩齿诵黄庭，綘阙珠宫会众灵。斋罢药炉深炷火，戯攀庭树作熊经。
时人惟解爱芳菲，服媚香浓竟莫知。幽卧独怜芳气馥，世间惟有柳州诗。
凄凄寒雨送余春，繁艳浓香慰病身。忽作暖风迟日想，慨然如在汉江濵。
典刑虽有但伤心，芳气时来尚满襟。还似夏侯家众妓，隔帘聊听绕梁音。
浅白轻黄皆异态，还如妬宠各低垂。暖风一阵涂香烈，午酒醺酣嗅蕊时。
芳气时时侵鼻观，令人三复柳州诗。非因寂寞耽幽意，醉倒花间未必知。
经时避地隐苍岩，世虑忘来万事堪。日暮独行南涧侧，遥依疏树望晴岚。
日炙樱桃已半红，更薰花气满襟风。路傍谒舍蹲遗兽，应有荒坟在麦中。
生憎丹粉累幽姿，故着轻煤写瘦枝。还似故园江上影，半笼烟月在疏篱。
南枝昨夜雪初干，瘦质临风乱蘂繁。忆向溪桥曾驻马，却疑浑是雾中看。
化工着意作幽花，疑是来从阿母家。寂寞沙村烟雨里，如看竹外一枝斜。
山边幽路水边村，曾被疏花断客魂。犹恨东风无意思，更吹烟雨暗黄昏。
黄帘绿幕护轻寒，犹忆当年叩画栏。红烛泪残人语寂，玉人曾隔绮窗看。
不御铅华着素衣，玉奴风调似清姿。何郎不作凌风句，幻出江南烟雨时。
庭下幽篁十数枝，令人偏记柳州诗。襄阳耆旧消除尽，清水驿傍应断碑。
山磎荦确雾冥冥，瘦笋初从石罅生。开图细想经过地，记得南山步晚晴。
秋霁无风日自曛，飞虫偪塞似屯云。老夫漂荡居夷久，祇恐乘空是廪君。
顾兔霜余毫健如，铦锥妙手应时胥。临池自愧无功用，欲借僧房柿叶书。
溟溟雨意若丝棼，银竹森森泻夜云。忆昔曾行两京道，还如孤驿枕边闻。
病起回思欲去时，莵裘重到倍依依。青苔一径空行迹，门掩残阳翠碧飞。
三泉退敌捐躯日，五岭逢纷去国年。皇天自古扶忠义，不必临风畏跕鸢。
书来不苦瘴侵肌，却恐孤生厌食薇。春到自然群物遂，须知寒谷独增辉。
聊城欲下乐生去，宣室厘成贾傅归。来往炎荒六千里，归来却得及春菲。
漓水津头逢早春，桂林杨柳拂行尘。西园无限芳菲树，皆作新花诗主人。
曾向花间醉玉巵，今年花发去年枝。君恩不赐泥封诏，春物翻成满地悲。
几年竭节在颜行，去国谁怜道路长。自是君心知魏尚，不应微谏待冯唐。
去时吊古愚溪上，归日读碑浯水边。不似柳州终抱愤，应同郭令欲扶颠。
林邑回观山霭微，短亭杨柳弄晴晖。遥怜一骑登途日，逐客人人泪满衣。
衡岳峰高刮眼明，行看浑异去时情。斜阳托宿沅江上，反听哀猿是好声。
归计无成须绝望，幽居有意漫经营。自怜心异刘玄德，更喜年来髀肉生。
上庸寒食已无花，山木青青吐嫩芽。此日伤心九原路，想无鸡犬祇鸣鸦。
故园坟树想青葱，寒食风光泪眼中。自痛不如伧父子，纸钱犹挂树头风。
寂历空堦惟落叶，黄昏古寺只栖鵶。高僧相对共无语，坐看西林消暝霞。
寥寥空馆风号木，浩浩长云雪过窗。故国几重轻霭外，归心一夜满寒江。
滩声吹浪城边壮，寒漏锵金枕畔揺。庭树不随群木落，霜风著叶夜萧萧。
慈子为牛真自取，逢分卧箦亦何哉。我今病落无多恨，况复终同短髪埋。
丧归荆楚痛遗民，修好行人继入秦。不待金仙来震旦，君王已解等寃亲。
兴元双干名千里，字水孤根压九垓。岂但为君丈人行，谛观直恐是云来。
繁香苦爱飘岐路，风雨何须送晚春。坐久绮霞明落照，屏雷亦解慰游人。
玉池潄液自芳鲜，记得当初病渴年。抒井只应供爨用，不须全是鳯门泉。
屐齿休令破紫苔，柴门无客不须开。雨余篱菊埋光去，木落前山献体来。
中兴礼物事弥惇，献宅那知故事存。当日司徒功业就，旧居亦作奉诚园。
汉家原庙厰雄规，欲及樱桃果献时。岂为夫人能体国，将军本不以家为。
驯养经年聊伺晓，不须风雨迟明呼。年来颇学方仙道，拔宅他时从我无。
庾亮楼前唯皎月，屈原祠下秖沧波。北人每到犹肠断，江月涵辉更若何。
江城月暗山岑鬰，默坐但听巴水声。向使江清山月白，欲教迁客苦为情。
但可摧颓悲失旦，不应风雨误司晨。书生久已垂华发，岂是当年起舞人。
中原无事不粟马，散牧春皋荐草中。何必西来三万里，龙媒二骏是追风。
徒观出塞十四万，讵觉权奇冀北空。不用执驱名校尉，但令苜蓿遍离宫。
阴霭连朝昏广野，鲜飊终日漾书帷。可怜细雨轻寒夜，正是故园花发时。
双凫旧作朝天计，一鹗新收荐士书。不惜持杯相暖热，白头慈母最怜渠。
宰书三上已间闗，见辱功官又大难。当日之人定谁子，竟无名字在人间。
映空终日但如丝，安得垂簷似绠縻。须作深秋霖雨想，要无遗恨欲晴时。
别墅相望汉水傍，少年不省问丰荒。那知五十叨为郡，日为邦人虑雨旸。
霜稻收余垅亩空，雨容和雾晚溟蒙。出门忽见丹青树，肠断家山柿叶红。
天边崧少远微茫，犹想霓旌驻水旁。逸态瑰姿何处在，尚应遗恨寄君王。
慇懃遵渚餽明珰，情托微波事渺茫。油壁却归天上去，沙晴空见水禽翔。
轘辕伊阙两相望，草树离离自鬰苍。旧物祇余金带枕，夜阑空断九回肠。
石竹为花品最微，当时曾入谪仙诗。新葩竞发迷形似，紫蝶翩翾缀碧枝。
出郭循溪路向东，隼旟悠飏满春风。峰峦沐雾尚阴澹，桃李出墙能白红。
皇恩力本劝农耕，老稚争随刺史行。杨柳垂村曲尘色，殊乡时节近清明。
春泥滑滑不须愁，勉事深耕定有秋。沓障东南知更好，归来频上郡城楼。
春到逢花犹眼乱，老来对酒便心降。须知渴肺难禁醉，鸭绿潾潾酌玉缸。
鸟声撩乱喜春晴，诗思知随笔下生。桃李连村向零落，出墙犹有数花明。
夭桃无力卧溪沙，杨柳阴阴胜士家。下马欲知留客意，棠梨故作后开花。
漫漫积雪被岗坻，宜主当时有暗期。忽见梅花照夜发，祇疑犹待射雕儿。
九回沉水新为髻，故绣裙襦穏称身。祸水歘来漂燎火，知几唯有淖夫人。
魏宫怅望杨花去，汉掖齐歌赤鳯来。淫蛊到头成底事，荒田野草但堪哀。
汉武余威信未穷，单于来见未央宫。如何运偶鸿嘉主，樊嫕宫中作女戎。
燕燕承恩住远条，初能顺息度寒宵。如何不以斯术进，却使甘心慎恤胶。
赤鳯谩言最可伤，君王不谓有他肠。并疑池上将仙去，祇恐留连为侍郎。
合德来嫔帝甚欢，温柔乡里胜求仙。武皇虽被白云误，犹得垂衣到暮年。
山风飒飒木萧萧，挑尽青灯夜正遥。但得诛茅临涧水，长年饮酒咏离骚。
春余白髪日萧萧，无复当年湖海豪。为吏应须长孙子，裁诗要及九牛腰。
山中处处罢芳菲，众绿成阴绕碧溪。薄暮鸟栖云气恶，满林风雨杜鹃啼。
远投僧舍青烟畔，夹路松音钟磬幽。试倚危轩望乡邑，三巴日暮远峰稠。
烟岚云树两微茫，迁客西来正望乡。若值秋风小摇落，祇应无奈九回肠。
峰峦绵亘几千里，半霁半阴轻霭中。僧房借榻睡初足，满谷笙篁松桧风。
阳阳春物已离披，豺虎纵横万事违。沉痛新阡一来省，却随江燕又西飞。
不雨经时气若焚，共欣疏点夜深闻。平明忽卷重阴尽，可是风师待策勲。
细叶萧萧拥痩枝，石间新笋迸根迟。轻筠为使儿童护，待看娟娟解箨时。
天孙洗黛作灵泉，山腹空明一镜圆。不用奔流出山去，人间浊浪正浮天。
嗟余是客仍为客，叹尔真山似假山。当日访珪能玉没，端由生不近长安。
时事任从儿辈说，新诗谁得老夫降。鬼名罢检秋堂静，卧看风枝动晚窗。
乱后有谁三径足，日长如我几人闲。夕阳尽处春容好，更赖青云作远山。
兰茁梅枝两竝奇，高标真不负深知。风轻雨细春寒夜，正是清香发越时。
浅绿深藏垂翠葆，娇红巧傅刻缯花。南游只在元楼客，坐入合香居士家。
崇兰梅蘂竝时芳，更得春风为发扬。还似高人有常德，年年只作旧时香。
季末慆忧事可嗟，本根已拨尚肥家。那堪事异荀文若，空费君王十四车。
临水桃花已乱飞，向人浑似诉离披。溟蒙细雨春风暴，还是青林生叶时。
西来一水古今绿，峡里诸山天下奇。非是愚溪溪上客，未应轻作此山诗。
惊湍绝壁穷天险，山水如斯世莫知。林邑峰峦瘴江水，发挥须待柳州诗。
一雨稻畦春水足，苦遭鸣蝈故相喧。不妨信马东城路，行看林花落古原。
平生过眼无穷景，未省经行有此奇。烟雨连山催去棹，不容青壁更题诗。
莽莽屯云接四溟，直疑天漏地维倾。此生觊望尽灰冷，但愿耳边无雨声。
案上文书任作堆，病无心力更翻开。前陂万顷平如砥，挂上西窗看雨来。
客恨如酲何日醒，满空烟雨昼冥冥。垂帘竟日无余事，隔叶流莺独坐听。
春水悠悠绕废台，竹舆幽轧转城隈。路人不解知逐客，谓是寻春湖上来。
城国排云锁病身，岂知城外物华新。非缘放逐循墙去，不见西湖万顷春。
六年相见倍相亲，欲话离忧恐怆神。莫惜维舟连夜语，三巴雅旧更无人。
悠悠寒日傍城𬮱，风蹙微波作细鳞。莫怪此江清见底，屈平曾向此投身。
云烟出没葛蔓岭，蜀锦开张枫树林。连天寒雨何时断，一室空山黄叶深。
漫山麦垅已青青，云压群峰未肯晴。泥行若畏荒蹊险，悮听风声作雨声。
嵯峩千仞永康山，石路终朝转屈盘。政恐乘高伤远目，忽然烟雾锁峰峦。
农夫秧稻满畦水，行客跨骡无树陂。热风吹面日方午，忽见绿岩冰柱垂。
夹日赤云方变火，行人渴肺欲生尘。飞流百丈垂虹冷，愧尔山中宴坐人。
水畔平沙如积雪，滩心狠石似群牛。如何夏日千雷怒，今作寒宵呜咽流。
微江春水绿于蓝，两岸花开雪满岩。纵棹中流望山顶，晴云如絮乱毵毵。
叠浪一滩翻积雪，连峰千里送青螺。微王建国犹来古，山锁丛祠瞑色多。
转山溪溜碧涓涓，一勺芳甘信所便。盖代伟人今卜宅，敬君还似老翁泉。
银山卷浪万雷鸣，渚水诸滩险永清。平日垂堂犹自戒，年来轻作二江行。
南讹溽暑方流汗，北陆凄风已裂肤。江介寒暄真叵测，袗𫄨重茧在斯须。
长江依旧循荒垒，零落遗民有几家。莫伐城边旧桃李，为怜曾发乱前花。
中宵澍雨平明歇，诸岭晴阴各自分。偶来共就藜床坐，时看前山出白云。
已向魏塘经四白，又开北户纳凉飔。祇应长作窗中客，会见蓬莱清浅时。
吴俗春来鬬画船，疾驱波上若飞烟。去春放逐曾观此，伐鼓声中又一年。
昔年长恨春归晚，及到春来又恐残。今日摧颓萧寺里，闭门一任岁将阑。
人生一世竟何哉，老去万缘如死灰。爱惜分阴成底用，不如恶梦早醒来。
骚人竞赋惜春诗，为惜花飞万点时。唯有农家爱春尽，黄云堆麦雪抽丝。
倾摧汉祚是安昌，祇恐狂澜世莫当。自古忠言宁尽用，老臣得不戒王章。
李公白髪已如丝，肯惜忠言负主知。事大不应回一语，知君不作上官仪。
碌碌红尘三十年，一官今喜赋归田。此行正值鲈鱼美，好向鄞江买剑船。
内家新赐密云龙，只到调元六七公。赖有家山供小草，犹堪诗老荐春风。
仇池诗里识焦坑，风味官焙可抗衡。钻余权幸亦及我，十辈遣前公试烹。
山扼平湖蓄不东，地分南北指㧑中。二关形势千年壮，三国英雄一笑空。
出郭悠悠信马蹄，荒烟衰草不胜悲。江南旧事无人记，时有龟趺载断碑。
平沙漠漠雁翩翩，两岸菰蒲水拍天。小艇得鱼撑月去，一声孤笛破寒烟。
万仞崖头打一推，待渠绝后复苏来。活鱍鱍禅须自悟，万重关锁一时开。
御笔封题墨未干，君恩重许拜金銮。故乡若问登科事，便是当初老榜官。
三年冷眼笑吹竽，世态炎凉我自如。却怪天公亦人事，入邦便有雨随车。
金地无尘俯碧湾，苍藤古木获幽闲。老僧袖手垂杨里，静阅渡头人往还。
穿云策杖岸乌纱，来访南山羽客家。九转既成丹灶冷，半池烟水浸桃花。
堤边草色绿茸茸，堤上桃花落尽红。细雨斜风三月暮，一年春事客愁中。
楼前春水碧弯环，柳外愁心千叠山。立尽残阳人不见，东风无赖莫凭阑。
萝翠松青护宝幢，烟波万里送飞艭。真人旧有吹箫事，俱傍明霞照晚江。
披云佳处对青山，何必登高纵远观。岩谷幽深无限景，可怜多是等闲看。
愁见干戈起四溟，恨无才术济生灵。不如痛饮中山酒，直到太平方始醒。
流落南来自可嗟，避人不敢御铅华。却怜当日莺莺事，独立春风雾鬓斜。
朝来五马去寻春，谁信家家甑有尘。枕藉道傍宜细问，恐非芳草醉眠人。
柳绿桃红春昼永，家童唤起睡中忙。偶然日下音书至，回首江城又夕阳。
紫雁高飞晓雾浓，西风峭削玉芙蓉。谁携谢朓惊人句，更上吴山第一峰。
寒山舞，拾得笑，丰干一曲无羌调。啰啰哩，哩哩啰，近是秋林落叶多。
不是风兮不是幡，祖师端的广南蛮。夜深趁得曹溪渡，失却番禺两岸山。
马师瞎却亮师眼，一入西山更不返。我有二十二藤条，寄与山中这担板。
楚王城畔水东流，淮海维扬是九州。芦管一声春梦破，斜阳还在树梢头。
说似一物则不中，个是南岳让和尚。东山早曾与么来，带累同行俱吃棒。
新妇骑驴阿家牵，潦倒禅翁雪满颠。不解炉头煨死火，客来偏爱出人前。
大食波斯饮百杯，停杯把挹万人魁。送风使过黄牛峡，不问瞿塘滟滪堆。
德山棒，临济喝，寸刃未施先败阙。丛林尽谓是上机，明眼衲僧也大屈。
百书不如一归家，千闻不如一见面。既归归见复何为，解道德山无佛殿。
两头蚯蚓呈三要，五眼胡孙念八还。老蚌吞除龙树月，瞎驴撞出赵州关。
惊世文章梦里花，出尘悟解眼中沙。怪来不打这鼓笛，亲见江西老作家。
一槌从使口如鼻，百炼谁知方入圆。莫怪野人高索价，从来佛祖不曾传。
黄龙室内三关语，赵老青州一布衫。何事临分无别说，则川庞老是同参。
试问同参参底事，华亭秋晚水如天。离钩三寸无人会，风起芦花落钓船。
今者丛林走大声，不言无眼只无睛。愿公善保千钧重，莫管他家热椀鸣。
琉璃瓮中走却鳖，惊起波斯一夜寻。天晓不知何所见，大悲菩萨是观音。
霜髪垂垂老不休，铁船无底更随流。儿孙莫讶得鱼少，盖谓翁翁是直钩。
北鬰之南瞻部洲，纵观谁是老人流。大千一网平收了，坐看儿童乱下钩。
东海鲤鱼吞却海，西河师子口门大。金刚唤起足行神，还却赵州行脚债。
吹毛不是凡间铁，百匝千重唯一决。出头天外笑呵呵，喜得空生不曾说。
老身一衲百无营，病骨人惊太瘦生。多谢枝筇解扶我，松阴石上听溪声。
山中久住成老宿，云水五湖来弟兄。放下茶瓯答了话，把得拄杖东西行。
梁魏山河本太平，无端容此老狐精。九年皮髓分张尽，只履空棺更诳人。
宗师一等把宗纲，鲁祖垂慈太著忙。璞玉浑金虽定价，往来多是不相当。
庐陵米价忽相酬，巨宋山河四百州。青草渡头韩干马，绿杨阴里戴嵩牛。
藏身北斗道弥昌，三脚虾蟆著锦裆。多少病猫餐死鼠，日中擡首眼无光。
杖林山下竹筋鞭，六月行人口吐烟。曾在祝融峰顶见，十分月出在平田。
杖林山下竹筋鞭，生长由来古佛先。一击眼睛才定动，又随烟雨过秦川。
赵州老倒一禅和，勘破台山个老婆。笑倒石门庵内客，一条济水过新罗。
野鸭羽翼能几长，马师眼孔些子大。从他飞去拟何之，须待拽回遭笑怪。
不是风兮不是幡，胡僧两耳带金环。分明有语无人会，又上高楼看远山。
不是幡兮不是风，毒蛇卧在酒杯中。寒山抚掌丰干笑，万里鸿沟属沛公。
不是风幡不是心，曹溪一路尽平沈。俊鹰岂肯篱边立，直透青霄万万寻。
十智同真验作家，可中毫忽不容差。若无师子翻身句，现在徒将面自夸。
古人悟处今人眼，善巧休为眼画眉。不见马头人厮扑，一拳打倒只临时。
桃花春暖尽情开，一见无疑颇俊哉。不是钓鱼船上客，无人把手上高台。
西来密意庭前柏，有语无语徒分拆。若是道人但举来，只么守株无了日。
六国平来一瞬中，心王不动八方通。从前汗马无人见，只要重论盖代功。
马驹踏杀天下人，炙地熏天气转腥。百岁翁翁开口笑，江西从此足人行。
引鼻牵回野鸭儿，升堂卷席便高飞。后来要识吾宗旨，试看而今是甚时。
千年滞货无人顾，拈起从教著价看。一口直饶酬得过，泐潭山更过西山。
两口明明一无舌，同死同生为吾决。那咤顶上吃蒺蔾，金刚脚下流出血。
百炼黄金铸铁牛，十分高价与人酬。台前不有花含笑，应是东山一夏休。
海山一雨三日风，折木举屋如飞蓬。路人惊窜居人泣，平地乃是洪涛中。
有生何处得安稳，方寸是为风火本。看来出尔方寸间，雨霁风休海天远。
圆时缺处何曾有，缺处圆时自俨然。举世尽随圆缺走，几人透出未生前。
庵前乌龟久不见，一夜雷雨忽然出。东山老汉眼𪾾痴，近前问讯定光佛。
直指示众重说偈，瞿昙舍身得其半。东山和出一字无，擘破面门君自看。
世故熏人易变初，谁能变处即如如。相看有道遽难说，且可还家深读书。
十年倦客思深隐，江北江南千万峰。今后故人应念我，有书何处觅行踪。
岩下溪声倾法雨，岩头云树耸华冠。游人不入普门境，只作青山绿水看。
法从本有何曾有，心自元无不用无。试问大雄山下虎，何如千里踏人驹。
覆盖乾坤似有功，洞然明白却无踪。其如未识无踪意，屑玉霏霏落眼中。
一物全无尽力担，相逢江北又江南。向来贴肉那堪语，更著渠侬一布衫。
著时人显衫还隐，不著人亡衫却存。隐显存亡是何物，黄金铸出铁昆仑。
寸丝不挂鱼游网，万善严身月入云。若是寿昌端的处，明年一领更烦君。
普贤高系象王袴，妙德长拖师子衫。遣向寿昌为侍者，一人不肯一人甘。
尔祖传家唯此钵，中虽无物不忧贫。持从闹市门头过，倒廪倾囷自有人。
尽谓黄龙山里龙，弥年翻去碧潭空。君行为报居人道，遐迩虽殊一雨同。
建溪深与吉山邻，胜气潜通不在陈。但看吉山茶椀里，雪花时现建溪春。
五湖云水访山家，不问亲疏尽与茶。若省此茶来处者，出门风摆绿杨斜。
华峰壁立为初友，雁宕深奇为指南。临济儿孙上封老，见今说法在灵岩。
青蛇在握心方壮，赤骥追风路不遥。透得云门铁关过，海涛声撼洛阳桥。
吉山何啻百弥卢，袖里携来一物无。前路逢人即拈出，不知谁是赤须胡。
过了云门更好看，前头孤峻有姜山。三关一箭收功后，南海波斯念八还。
西天胡子没髭须，南北禅和苦觅渠。合眼相逢开眼笑，君山点破洞庭湖。
铁牛插翅快于鹘，石虎擡头惊倒人。笑把方山轻捩转，几多游子失关津。
五华崷崒白云中，送尽行人是此峰。若问此峰何面目，但言瓶锡住经冬。
家山虽好未安住，邻寺有僧时访寻。拈出毛头生死海，打翻归去笑吟吟。
鼻孔当阳曾嗟却，眼睛在眼费追寻。一朝眼在鼻孔上，和得灵空雪子吟。
大隐何曾弃簪组，醉乡有路入无何。百年快活自不彻，谁肯寻人到薜萝。
敢将不出以为高，朽索其如六马何。赖有舀溪长柄杓，不妨霜月在松萝。
水中盐味舌头眼，不为无形便谓无。试向秦溪溪上问，口中大有赤须胡。
空不议宗宗乃通，宗不识空空乃同。同风更得通风句，只这空宗是祖翁。
衲僧杖子天然别，千里万里一条铁。点著闽山即便回，敢保老兄犹未彻。
羯胡如鬼马如风，雪刃纵横到处空。生死路头君自看，活人全在死人中。
远去羌峰最上层，齐开八目带力行。更深谁向傍边立，树上安身两弟兄。
通身红烂不堪归，只为无人识得伊。觅得休粮圣方子，刺桐花下笛横吹。
休处言休便好休，家山春色满扬州。何须更说通身句，历历东风百草头。
上头一窍最淆讹，多少郇公不奈何。每见诸方多指注，谁知笑杀此头陀。
是处丛林走一遭，敲砖打瓦不辞劳。忽然踏著通天窍，始觉从前立处高。
海燕坐间谈实相，泥人梦里获真如。空中种黍长年饱，陆地栽莲永不枯。
可行即行今未可，得住且住时已寒。霜芥满园禾又熟，胡家曲子万年欢。
大士昨来闻出世，阿师今日又登途。杖头倘有闲田地，寄我山头一纸书。
半幅全封一字无，莫嫌者也及之乎。还将昔日芭蕉语，写作王公十道符。
跨海铁牛真有力，依山土豹敢言威。春风二月江南路，相别相逢眼似眉。
徐卿天上石麒麟，天遣来清地下尘。一扫明珠三百斛，尽情乞与世间人。
梦里分携二十年，君忘名字我忘缘。蹇驴风帽溪头见，疑是襄阳孟浩然。
忽忆曾来蜑子船，烟波万顷对安眠。向来亲切浑抛却，却听傍人名字传。
惯穿八索九流手，参透男婚女嫁禅。蓦地来寻僧印可，赵州当日见南泉。
歌辞信口端师子，干木随身邓隐峰。两个风颠争几许，一天霜月似相容。
眼看鸿雁入冥冥，忽起寻山杖屦轻。不谓莆阳郑夫子，一书犹解问空生。
心法两忘诸说到，文章百炼古风回。方惊吸尽西江口，又出江西一派来。
而今派下皆龙象，肯著风颠老万回。大士不知何所取，真成千里赚人来。
我梦玉山架茅竹，清溪溅溅路回回。丘山便是庞公宅，老倒扶筇日日来。
幻师拈起一枝草，无限春光应手回。认得春光与拈草，分明开眼被瞒来。
诸佛众生同说法，一惟直截一迂回。江南春水天相似，白鸟有盟归去来。
诗坛拜将思工部，我已佯狂类万回。赖有江西老尊宿，揭天棒喝待方来。
天寒忽忆大支寺，迢递晚钟烟际山。安得腰缠十万贯，亦随君去饭天冠。
不动茎茅法界庵，庵中无物不同参。一条白棒胡床角，穿却从前五十三。
三脚驴儿脚踏天，恒河诸佛若为宣。阎浮夜半人惊起，把得芒绳下铁鞭。
千尺苍崖贯日虹，忽惊悬水坐生风。不知摩诘展神力，抟得他方置此中。
横涧老蛟松夭矫，埋云古洞石嵌空。芒鞋竹杖如堪画，乞与寒岩作主翁。
一庵卧病死无异，放髪齐眉老更颠。相送无信茶一椀，江山岸下浙东船。
向闻刮责抽单去，今见时难领众归。岁晚萧条单位在，汝饥犹可主人饥。
蜜岩所统众如云，客至还开甘露门。三扣蜜流人不荐，却言蜂子解人言。
无多鼓吹恼比邻，且看梅梢欲放春。尔辈只如前日乐，老僧何似去年贫。
试看而今是甚时，文殊无地得游嬉。衲僧眼目难瞒处，把定乾坤未许伊。
我来临汝问黄龙，君已空中定鸟踪。从此和君不唧𠺕，至令同饭五华峰。
虽是同居元自住，若言自住又交参。十成有转移身句，倒跨须弥一二三。
作伴才消木上座，同流初未许寒山。而今却向天台去，击动寒岩莫与闲。
泥牛石女本同宗，一个惟聪一个聋。问著威音已前事，总言裴楷号精通。
休论他家种性邪，惠崇芦雁赵昌花。不知真假争多少，且尽杯中苦涩茶。
鸡足山中藏不得，黄梅夜半负将归。而今卢老重拈出，便是山僧肩上衣。
心外有佛不名信，自心是佛亦非信。信尽心亡佛亦非，那咤手把金刚印。
两两三三独自行，风前大好水云僧。神光万里杖头眼，出入飞猿似不曾。
金身荷去万钧重，千里持来一物无。且喜重关俱透彻，浩歌归路倒骑驴。
剪剪江风雪应时，雪中春在老梅枝。朝来折作江南信，戏蝶游蜂总未知。
白云生处疏山寺，无水无柴世得知。若问道人今日事，木蛇钻破铁锅儿。
个是群中穴鼻牛，去无所犯住无留。须弥南畔封疆阔，水草纵横得自由。
病夫不钓龙江月，倒指于今已十秋。君过合沙烦问讯，芦花深处旧渔舟。
钵饭元无那免乞，家山既有要须还。莫愁剑水急于箭，入得飞猿总不难。
三关透罢复何言，一派银河落九天。摩竭鱼吞南海浪，扶桑人种陕西田。
旴水尽头居士宅，白云深处法王家。谁知长就无根树，便有人寻腊月花。
南方浩浩正谈禅，谁问君家博饭田。待我寒衣都补了，袖茶来访镢头边。
飞猿关外路纵横，云水多年取次行。今日有人亲坐断，往来公验要分明。
说圆不觉拖泥水，立悟分明落二三。要得不移毫髪许，宝云山里宝云庵。
峨嵋山脚蓬蒿箭，射中虚空成两片。惊起当年陈老师，通身是眼何曾见。
湖南穿过来江南，无师不道无禅参。云门坐卧了一夏，涧水松风共对谈。
秋来射入吴中去，寄语吴人好相遇。承言便是过新罗，孤负东山出门句。
一段风光出当家，真成象骨与金沙。游人拟路庵前石，照顾南山鼈鼻蛇。
头枕南山尾北山，风雪陡顿落人间。五台拍手峨嵋笑，此外都卢是赤斑。
化人生里家常钵，细大投之总不遗。今我助缘维一偈，且烦持以供天衣。
调心不易安心易，离世非难应世难。要识诸君三昧力，莫辞同队到人间。
人间岐路事何如，小大荣枯有万殊。但愿家传无底钵，尽情收拾不论渠。
秘在形山元是碍，散于人世亦非真。还从是碍非真处，收取归来要见人。
收得归来一破颜，两肩荷负几多般。当堂放下元无物，打鼓从教普请看。
堂中宴坐山含月，尘里分身珠走盘。但得此心无住著，世间那有路行难。
空生曾乞临江市，日与云居打饭钱。老入华峰无用处，君今行乞记当年。
吉山真心成抑逼，僧至参禅令乞食。误他多少禅家流，入不得处争著力。
明知曰空具足器，向里得时无不是。及至归来放下时，笑倒南山老鼈鼻。
袖里深藏大吉山，逢人拈出好生观。不嫌贫富僧兼俗，价数高低试著看。
真鬬九汤云起雪，贡余径寸玉无瑕。春寒不念山中事，岁岁封题记我家。
瓦盆雷动千山晓，横岭香传两袖风。添得老禅精彩好，江西一吸兔瓯中。
今我老无崖险句，送人行不折杨花。前头有问又须道，黄面禅和吃酽茶。
当阳一印妙无文，惭愧东山有子孙。是圣是凡齐印定，不妨持钵扣人门。
道人随处展家风，酒肆鱼行有路通。但得堂中盐米办，吉山佛法自兴隆。
佛与众生旧有缘，入廛一句更为宣。眼前不用生贪恋，三界无安若火煎。
禅参闽岭雪峰寺，饭在南方檀越家。岁岁僧归饭满钵，普熏何独是毗耶。
宝所龙蛇争守护，自非其人手难措。若于个里到一回，堪与东山称化士。
上方香饭远吹风，堕我云堂一钵空。要使人人无食想，却烦小小现神通。
南庵居士今摩诘，久稔声光未扣门。忽睹曼殊说三偈，坐令身在对谈边。
白林山中一句子，大谿为舌日夜说。路人扰扰如不闻，聚等诸人今始瞥。
横身谿上略相酬，不住中间彻两头。行人掉臂上头过，谁信如今有赵州。
当阳拈出大家看，来处分明去处端。总是诸人自遮护，先生豪髪不相瞒。
大悲院里罗斋出，十字街头觅水程。肩上袈裟无一截，草鞋落地作金声。
